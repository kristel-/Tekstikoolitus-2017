 Maa ja armastus 10 Arno Kasemaa 10. Kui Vaherpõllu Ann-Leena tundis , et ta enam enda eest hoolitseda ei suuda , sulges ta välisukse seestpoolt ning heitis voodisse . Kuri tõbi rindade all , mis teda juba tükk aega oli vaevanud , ei lasknud tal päevade viisi voodist tõusta . Aina suuremaks läksid valud ning pikemaks nende kestvus . Kui varem mõni päev ilma valudeta möödus , siis ei olnud nüüd enam üldse vahet . Kanamunasuurune mügerik rinnakorvi servaalal oli mõne kuuga kasvanud suureks nagu saiapäts ning tundus katsudes kõrvetava tulekerana . Nõnda vaevles Ann-Leena pikka aega . Tema ainsaks toiduks ja joogiks oli külm vesi , mida ta enda jaoks allikast oli varunud , enne kui voodisse jäi . Siis hakkas kuri võõrkeha rindade all jooksma . Kasvaja pinnale ilmusid mädapead , mis paari päeva pärast avanesid . Nüüd muutus olukord pisut kergemaks . Suured valud kadusid ning Ann-Leena ajas enda vaevaliselt voodist põrandale , võttis kapist puhtaid käterätte ning sidus mäda tilkuva rindealuse kinni . Niimoodi võis ta toapeal pisut ringi liikuda . Kuidagimoodi toppis ta enda riidesse , ukerdas pinumaale ning tõi sealt hagu tuppa . Siis tegi tule pliidi alla ja keetis jahuputru . Isu tal toidu järele ei olnud , kuid ta sundis ennast sööma , sest veel oli tal eluvaim sees ja nii kergesti ei tahtnud ta alla vanduda . Kuid piinavad mõtted ründasid teda lakkamatult . Ilma sõpradeta ja heade tuttavateta oli ta eluaeg elanud , seepärast ei olnud ka nüüd kedagi , kes teda vaatama oleks tulnud . Ja ega ta seda eriti tahtnudki . Üksi oli ta harjunud olema , oma muresid ja häda endas kandma . Rõõmu polnud ta millestki tundnud , isegi oma lastest mitte . Kõik nad läksid üksteise järel kodust , nagu olnuks neil selle minekuga kiire . Peale Leonoore ei armastanud ta kedagi neist , pigem vihkas . Sellest oli tal isegi hea meel , et keegi siia ei juhtunud . Kellele oli tal vaja oma haigusest kurta või kellele oma mädanevat ihu näidata . Ei tunneks keegi talle kaasa , ainult jälestaksid . Oleks ju võinud lasta Õllepoe Leontiinel mõne sõna Leonoore jaoks paberile kritseldada , kuid talviste tuisanud teedega oli ka Leontiinet Vaherpõllul harva näha . Ja Väliku küla mehi , kes Pudruniidu heinamaalt koormatega Vaherpõllult mööda sõitsid , ei jaksanud haigusest vaevatud Ann-Leena aknal passida ega neid tuppa kutsuda . Milleks niisugust tüli vaja . Siis oleksid varsti kõik Kivinõmme ning Väliku vanamoorid Vaherpõllul , ninad pikal , kaelad õieli , et mis ja kuidas . Ei tuleks nad kaastundest ega aitamise pärast , vaid uudishimust , et oleks , mida külapeal jahvatada . Kuid vastlapäeva paiku , pärast suurt sula , tuli siiski Õllepoe Leontiine . Nende seitungi vahel olnud Ann-Leenale kiri Leonoorelt ja Leontiine tuli seda ära tooma . Nähes Vaherpõllu perenaist niisuguses haletsemisväärses seisukorras , ajas uudishimulik moor oma silmamunad pahupidi ega jätnud enne järele , kui Ann-Leena oma mädast lehkava rindealuse paljaks kooris ning oma häda külalisele näitas . " Issand , Jeesus Kristus ! " kiljatas Leontiine ja rapsas toolilt püsti . " Sul ju terve külg maas ! Miks sa tohtri juurde ei lähe ! Kundas pidavat olema nüüd uus , hoopis targem kui vana Schröder . " Ja Ann-Leena mädast liimerdavat rindealust lähemalt silmitsedes tähendas Leontiine : " See auk sul nii suur , et kohe kopsud-maksad paistavad . " – " Ole ma seal tohtrite juures elueaski käinud ega ühtki apteegirohtu suhu saanud , hambadki kõik veel alles ja terved , ei tea , mida ma nüüdki sealt otsima lähen . Tuleb see surm ilma tohtritagi , kui kord tulemas on , " arvas Vaherpõllu perenaine ning asus oma haava rohitsema , et seda uuesti kinni siduda . " Ja mis sul seal kausis on , mida sa peale paned ? " – " Kusi , " oli lühike vastus . " Püha jumal ? " kiljatas Leontiine taas ning lõi käsi kokku . " Kas sa pimeloom niimoodi veremürgitust ei saa ! " – " Ei tea ma sinu mürgitusest midagi . Vankrimääre oleks parem , aga ei jaksa ma teda aidast otsima minna . " Õllepoe perenaine aitas Ann-Leena mädaneva ihu kinni siduda ja katsus , et minema sai , sest hais , mis haavast tuba mööda laiali levis , pani Leontiinel südame läikima . Vaherpõllu perenaine ei kartnud surma ja ta ei mõelnud sellele , kuid ometi pani ta suririided valmis ning rahagi sidus kompsu riiete juurde , et matjatel poleks vaja midagi otsima hakata , kui tema laip ükskord leitakse . Ei hakka ta endast ega oma hädast kellelegi enneaegu märku andma , isegi Leonoorele mitte . Tulgu , millal tuleb . Ja kas see pole ükskõik , kes teda matab või kuidas maetakse . Ei ihka ta oma puusärgi juures mingit jumalasõna ega laulmist . Pole ta elueal seda lõõritamist millekski pidanud ega taha ka , et seda surnud peast talle tehakse . Jüri matuste ajal laulis Tagavälja Mari , nii et isegi Umbojale olevat ära kostnud , kuigi sinna on vaata et oma tugev verst maad ära . Kuid mis sellest targemat oli . Pärast lõppesid loomad viimase pulgani ning hobusesetukaski kukkus Kortekaldast alla ja uppus Umboja voogudes . Va Õllepoe Leontiine lehkis mööda küla , nii et jalad olid rakkus , ja latras kõigile , kes viitsis kuulata , et näe , Ann-Leena köönerdas matustega ega raatsinud peremehe auks sarvlooma veristada , vaid tappis prae ja süldi jaoks oina ning seakesiku . Nüüd maksab vanakurat kätte , viib terve karja laudast . Ja nõnda oligi . Üksteise järele lõppesid loomad , kuni laut tõesti oli tühi . Pajapõllu Leena oli sügisel Kivimäe metsas seenel käies Vaherpõllu väravas jalgu puhanud ning Ann-Leenale Leontiine jutu sõnasõnalt ette rääkinud . Va poolearuline Umboja kõverkael oli Vaherpõllu loomade lõppemisest isegi lorilaulu valmis sepitsenud ning laulis seda Vaherpõllu saunakaldas , puskarikortel käes , Ann-Leena enda kuuldes teistele külapoistele ette . " Pajapõllu Leenal olid suured pikad hambad , ära sõi Vaherpõllu vasikad ja lambad , Täkukalda Sohvil olid suured pikad hambad , ära sõi Vaherpõllu mullikad ja lambad . " Nüüd polnud aga enam loomi järele jäämas , kelle otsasaamist oleks maksnud karta , ja seepärast oli siis ka Ann-Leenale ükskõik , kuidas ta maamulda saab või mis pärast tema surma Vaherpõllul juhtub . Nädala pärast tuli Leonoore linnast ema vaatama . Õllepoe Leontiine oli talle kirja saatnud . Tükk aega kolistas tütar ukse taga , ilma et keegi avama oleks tulnud . Leonoore arvas juba , et ema surnud on ja läks akna taha , et sealt sisse piiluda . Alles siis märkas Ann-Leena tütart ja tegi ukse lahti . Leonoore leidis vaevahigist nõretava ema eest , kes hädavaevu jalul püsis . Ja Ann-Leena jutustas oma lemmiklapsele , kuidas tema juba läinud aastal rindade all väikest kanamunasuurust mügerikku tundnud , mis vahetevahel isegi väikest valu tegi . Sügisel aga hakanud võõrkeha kiiresti kasvama ning ka valud läinud suuremaks , kuni nüüd mõni nädal tagasi kasvaja jooksma hakanud . Praegu polevat viga , laskvat isegi voodist väljas käia , ainult et nõrkus olevat suur . " Söönud oled midagi ? " küsis tütar ning silmitses ema kahvatut ja haigusest kurnatud nägu . " Ei suuremat midagi . Ükskord keetsin jahuputru , polnud tal mingit maitset . Käis mitu korda suus ringi , enne kui alla läks . " – " Sul peaks ikka keegi olema , kes sind vaatamas käib ja toitu toob . Haavgi tahab puhastamist ja sidumist . Kui ehk Tagavälja omad . Seal inimesi rohkem , " arvas Leonoore . Kuid Ann-Leena ei tahtnud sellest kuuldagi . Elueas polnud ta Tagavälja omi sallinud ja nüüd peaks tema neid oma tubadesse tallerdama laskma , et neil võimalus oleks tema häda üle irvitada . " Pole vaja . Olen ma varem ilma nende Tagavälja omadeta hakkama saanud , saan ka nüüd . Ja ega mul nüüd enam nii suurt häda polegi . Õllepoe Leontiine arvas , et kui see rindealune tühjaks jookseb , küllap siis ka haigus möödas on , " tõrjus ema tütre hoolitsuse tagasi . " Aga Leontiine kirjutas mulle , et sul olevat kohe pool külge maas , nii et kopsud-maksad paistavad . See olevat üks uus haigus ja selle nimi pidavat olema kreeps . " – " Leontiine käigu sitale . Vaadaku , et tal endal kreeps suurest laterdamisest keele otsa ei löö , " lausus Ann-Leena südametäiega . Ema keelust hoolimata käis Leonoore siiski Tagaväljal ning palus üleaedseid vahetevahel kuidagimoodi kontrollida , kas Vaherpõllul ikka veel suitsu korstnast tõuseb . Kuigi ema ei taha , et keegi tema haigusest teab , oleks ikkagi hea , kui naabrid temaga linnas sidet peaksid . " Minu arvates on see niisugune haigus , mis varem või hiljem surmaga lõpeb , " arvas Leonoore silmi pühkides . Tagavälja Mari oli juba Ann-Leena haigusest kuulnud , Õllepoe Leontiine oli temale Oru poe juures rääkinud ning lisanud sedagi juurde , et Ann-Leena kõht olevat nabast kuni selgrooni täiesti maas ja kopsud-maksad paistavad . " Nii hull see asi küll just pole , aga ma kardan , et see praegune kergem olukord on ainult ajutine ning kõige raskem aeg on veel ees . " Tagavälja Mari oli inimene , kes ei pidanud pikka viha . Ja et Leonoore nii kenasti teda palus ning sealjuures silmavettki valas , läks Mari süda hoopis haledaks ning ta lubas , et käib , kui mitte just iga päev , siis üle päeva ometi ja püüab selgusele jõuda , kuidas naabriperenaise tervisega lood on ning lubas sellest ka Leonoorele linna teatada . Leonoore lahkus kodust raske südamega ja Ann-Leena jäi taas üksinda . Mõne päeva pärast ilmus Vaherpõllule Õllepoe Leontiine Ann-Leena ammuse hea tuttava Mousi Manniga . Leontiine oli linnas käies juhuslikult Manniga kokku saanud ning talle Vaherpõllu perenaise haigusest rääkinud . Mann siis võttiski nõuks sõbrannat vaatama tulla ning teda pisut arstida . Ann-Leena mädast liimerdavat ja koledasti lehkavat kõhtu nähes jahmus ta ega saanud tükil ajal sõna suust . " Mida sa siia peale paned , et ta nii hirmsasti lehkab ? " küsis ta lõpuks , kui oli esimesest ehmatusest toibunud . Ann-Leena viitas vanale kausile voodi ees ning Mannile oli küsimatagi selge , millega Vaherpõllu perenaine oma mädanevat ihu rohitseb . Ta laskis Leontiinel kausi sisu välja kallata ning nõudis Ann-Leenalt puhtaid linaseid rätte ja paar peotäit musta lamba villa . Lambahigised villad olevat kõige parem rohi niisuguse mädaneva haava arstimiseks . " Küll sa näed , et sellest saad vastust , " püüdis ta Ann-Leenat uskuma panna , kui nägi , et sõbranna teda pisut kõhklevalt silmitses . Sel ajal , kui Leontiine juhatatud villakoti kätte leidis , istus Mann haige voodiserval ning teadis mitmest juhusest pajatada , kus taoline haige nagu Ann-Leenagi oma hädale just pesemata villast vastust oli leidnud . Mann pani prillid ninale , asetas villatordid korrapäraselt haavale , tüviotsad allapoole , nii et Ann-Leena kõht nägi lõpuks välja nagu musta lamba selg , siis sidus käterätiga kinni ning lausus : " Las ta nüüd kisub kõik mäda välja , siis peseme haava puhtaks ning varsti oled terve . " Kuid Mousi Manni meditsiin ei andnud soovitud tulemusi . Järgmisel päeval tundis Ann-Leena , et lubatud vastuse asemel ilmusid ägedad valud ning vere- ja mädasegune lehkav eritis muutus tugevamaks kui kunagi varem . Ann-Leena vähkres voodis ning oigas ja kui häda veelgi hullemaks läks , hüüdis vaheldumisi jumalat ning kuradit appi , soovides kõigest hingest , et surm ta piinad lõpetaks . Järgmise päeva lõuna paiku ilmus Vaherpõllule taas Õllepoe Leontiine ja seekord koos Täkukalda Sohviga . Nad leidsid eest pooleldi meelemärkusetu haige . Sohvi ei suutnud Mousi Manni rumalat aru ära imestada . " Kes paneb mädaneva haava peale pesemata lambavilla ! Villaseviha on ju hullem kui pärismürk ise . Ime et ta veel üldse elab . Et sina , Leontiine , ka targem ei olnud . " – " Ei tea , mis mina siin olin või sain . Mind ajas see hirmus hais kaotama , terve päeva väänas südant sees , ma polnud seal juureski , ainult villad tõin kätte , " püüdis Leontiine ennast vabandada . Sohvil oli kaasas mitmeid maarohtudest valmistatud leotisi ja võideid . Ta eemaldas kõigepealt mädased villad ning käskis need Leontiinel pliidi alla visata ja määrdunud kaltsudega koos ära põletada . Seejärel pesi ta haava kaasavõetud leotisega , asetas kompressi peale ning sidus puhtalt kinni . " Ega minu abigi siin enam tea kui palju ei aita , asi on liiga kaugele läinud . Sulle peaks ikka Kundast tohtri tooma . Tagaväljal mehed ja hobused , ega nad abist ära ei ütleks , " arvas Sohvi , kui ta minema hakkas . Ann-Leena raputas pead . " Tuleb see surm nüüd ilma tohtritagi . Pole ma elueas nende juures käinud , pole enne surma ka enam vaja , " arvas ta ning sulges silmad . Järgmisel päeval tuli Tagavälja Mari . Ann-Leena silmitses naabrinaist vaenulikult . Tükk aega valitses toas vaikus , siis alustas Mari : " Leonoore käis meil ja palus , et ma sind vaatama tuleksin . Tõin sulle natuke sooja sööki . Keetsin ternespiima ja küpsetasin nisujahust sepikut . Proovi , ehk maitseb . " Ning Tagavälja perenaine asetas toidu voodi ette taburetile . Kui Ann-Leena selle jutu peale midagi ei vastanud , vaid suletud silmil edasi lebas , jätkas Mari : " Ma lasen Gustavil noore hobuse ette panna ja Kundast arsti tuua . Mis sa ise sellest asjast arvad ? " – " Pole mulle mingit arsti vaja ja toitu ära ka enam too . Ei lähe mulle oma toitki sisse , veel vähem sinu oma . " Sellest ebasõbralikust vastusest tegi Tagavälja Mari järelduse , et vana vaenu ja naabrite vihkamist ei ole isegi surmahaigus Ann-Leena südamest suutnud välja rookida . Küllap läheb haudagi , õelad sõnad suus . " Mida ma siis Leonoorele teatan ? Tunned sa ennast nüüd paremini kui nädal tagasi , siis kui Leonoore käis ? " – " Tea ma paremat midagi . Ja pole sul vaja talle midagi teatada . Ei sure ma sinu sahkamise pärast varem ega jää ka ilmasambaks . " Tagavälja Mari lahkus Vaherpõllult solvununa . Ta läks sinna tõesti heade mõtetega ning avala südamega , et haiget üleaedset aidata . Niisugust vaenulikkust poleks ta küll oodanud . Nii pikka vihkamist ja kõva südant ta ei mõistnud . Oli Ann-Leena ju ometi kaheksa last sünnitanud , kõik nad täisinimeseks kasvatanud , kuid praegu lamab ta peaaegu et ihuüksi surivoodil . Juba aastaid pole peale Leonoore teda keegi vaatamas käinud . Kas ta ise teabki , kus ta lapsed ilma mööda laiali on . Isegi Ellenit , kes alles äsja lapsekingadest välja sai , pole enam ammu Vaherpõllul nähtud . Millest see küll tuleb , et ükski nendest kodu üles ei otsi ega oma ema näha ei taha . Oli siis Ann-Leena tõesti selle ebatavalise vihkamise ka oma lastele juba rinnapiimaga sisse jootnud , nii et kõik nad täisealiseks saades kodust põgenesid ja sinna enam tagasi ei tulnud . Küllap see vist nõnda oli . Ja ega Ann-Leenagi oma laste järele ei pärinud . Mädaneb elusalt oma koikus ja sureb kas või nälga , aga tütreid ja poegi , oma liha ja verd , vaatama ei kutsu . Mis armastust saab siis lastelgi ema vastu südames olla , kui ema ise neid ei armasta ega kunagi pole armastanud . Niisuguste mõtetega sammus Tagavälja Mari kodu poole ega suutnud Ann-Leena haigusest ega ka tema kõvast südamest aru saada . Täkukalda Sohvi maarohtudest kompressid ja võided mõjusid tõepoolest tervendavalt . Veritsev ning mädanev haav muutus kuivaks ja pikkamisi hakkas noor roosatav nahariba haava keskkoha poole nihkuma . Ka enesetunne paranes , nii et Ann-Leena võis juba voodist tõusta ning tuba mööda ringi ukerdada . Kuid suririided seisid endiselt laua peal valmis , sest mine seda paranemist tea , võtab täna-homme jälle pikali maha , hakka neid siis uuesti kapist otsima ja valmis seadma . Haav muutus iga päevaga ilusamaks ning kui Loenoore kolme nädala pärast ema vaatama tuli , kattis õrn roosakas nahk Ann-Leena külge ja rindealust ning ta tõusis voodist , tegi tulegi pliidi alla ja tütar valmistas emale sooja toitu . Ning Leonoore lahkus kodust rahuliku südamega , kuid käis siiski ema teadmata Tagaväljal ja palus Marit , et see vahetevahel ikka Vaherpõllule sisse astuks ning ema tervise järele päriks . Ka Õllepoe Leontiine ei suutnud oma siirast imestust varjata , kui ta Vaherpõllu perenaise paranenud ihu nägi . " Issand , Jeesus Kristus ! Ja see suur mädamülgas sai ometi veel terveks , kasvatas noore naha peale , justkui poleks auku sees olnudki , kust kopsud-maksad puha näha olid . Ütle seda Sohvit praegu ! On teine lits ikka tark küll . " Ning Leontiine ei läbenud kuigi kaua Vaherpõllul olla , vaid kiirustas ruttu koju , et külale ring peale teha ning kõigile Vaherpõllu Ann-Leena tervekssaamist kuulutada . Tema arvanud surmkindlalt , et niisugune haige üle paari-kolme nädala ei ela . Sest mõelda ainult , kui inimesel juba nii suur lahvandus ihu sees on , et sealt kopsud-maksad vastu vaatavad , mis siis enam , siis on kirikaeda minek kindel . Nüüd aga nägi Leontiine oma silmaga , et haisev mädamülgas Vaherpõllu perenaise kõhul oli kattunud õrnalt roosatava uue nahaga ning kopsud-maksad olid kõik ilusasti varjul nagu igal muulgi inimesel , kes niisugusest roppraskest haigusest midagi ei tea . Ja Leontiine tõdes veel kord , et kui inimene pole surmaks antud , ei siis saa sust ükski kurat jagu . Mädanegu liha luudelt või päriselt ära , nii et kõik rupskid näha on , mis muidu naha alla ära on peidetud . Paljukest seal Ann-Leenalgi enam puudu oli , aga näe , kui surmaks loodud pole , kasvab uus liha asemele ning roosatav nahkki veel peale ja inimene elab edasi . Küllap see Täkukalda Sohvi ikka loitsimistki kasutas , ega muidu . Kui ta Urruse Aleksandrile kurku kreepsi sajatas , suurem asi see tal siis Vaherpõllu Ann-Leena kõhult haisev mädaohatis ära oli loitsida . Nõnda arutas Õllepoe Leontiine , kui ta uksest sisse , teisest välja , küla mööda ringi ladus ning Vaherpõllu Ann-Leena imelisest tervekssaamisest kõigile teada andis . Ann-Leena ise ei olnud aga põrmugi nii optimistlikult meelestatud kui Õllepoe Leontiine . Ta vaatas oma tervenemisele nagu ajutisele nähtele kunagi , sest kuigi haav pealt ilusasti kinni kasvas , ei tulnud kehasse füüsilist jõudu põrmugi juurde , vaid rampraske väsimus ja uimane olek sundisid teda endiselt terveteks päevadeks voodisse jääma . Ka söögiisu , millest ta vahepeal juba lausa head meelt tundis , kadus uuesti . Ja kui Õllepoe Leontiine Vaherpõllu perenaist mõne aja pärast uuesti külastas , leidis ta Ann-Leena taas voodis pikutamas . " Mis sinuga siis jälle lahti on , et kohe päise päeva ajal voodis lesid ? " imestas Leontiine Ann-Leena tuhkjashalli näkku vaadates . " Ei tea , mis mul on . Tiksun siin , ei ela ega sure , " vastas Ann-Leena ja vaatas kõrvale . Seekord lahkus Leontiine Vaherpõllult üpris ebakindlate tunnetega ega teadnud , mida külarahvale rääkida , kas Ann-Leena head tervist edasi kiita või tuttavaid koguni matusteks ette valmistada . Nendel päevadel , kui haigus eriti ei vaevanud , mõtles Ann-Leena Vaherpõllul elatud aastatele . Neid tundus olevat otsatult palju . Vastu tahtmist oli ta oma isakodust , Nuudilt , siia tulnud , vastu tahtmist oli ta siin elanud . Rikkuse pärast sundisid vanemad teda Jüriga abielluma , tema enda tahtmist ja tundeid arvestamata . Kuid mis kasu oli sellest rahast , mida Jüri ja tema vanemad tsaariajal olid kogunud . Kõik läks vastu taevast . Ainult kuld jäi , kuid ka seda ei lubanud Jüri kasutada . Vaid korraks võttis Ann-Leena kaks kümnerublalist kuldmünti plekk-karbist välja ning asetas need surnud mehe laugudele , et silmad puusärgis lahti ei vajuks . Oma lapsed oli ta oma südamest ammu välja kiskunud ega tahtnud neist midagi teada . Parem , kui neid üldse poleks sündinudki , mõtles ta tihti kibedusega . Leonoore oli ainuke , keda ta ootas ja kelle pärast süda pisut soojenes . Ann-Leena oletused ei petnud teda . Umbes paari nädala pärast algasid taas valud . Need tulid öösi ja kohutasid oma suure ägedusega Vaherpõllu perenaise hoopis ära . Vaevahigist märg , vaevles ta niimoodi mitu ööpäeva . Mäda ja veresegune eritis , mis varem haavast tuli , hakkas nüüd eralduma pärasoole kaudu . Ilmselt oli kuri tõbi jõudnud siseelunditesse tungida ja Ann-Leena tundis , et jõud iga päevaga kahanes . Enam ei suutnud ta voodist tõusta , et ennast aidata ja Ann-Leena oli sunnitud Tagavälja Mari abi vastu võtma , sest Mari oli ainuke inimene , kes teda aidata suutis . Õllepoe Leontiine , kes küll muidu ennast Ann-Leena südamesõbrannaks pidas , ei andnud mitte näolegi , sest tema õrn süda ei kannatanud koledat haisu välja , hakkas läikima . Nüüdsest peale tunnetas Vaherpõllu perenaine surma lähenemist . See varitses nüüd juba päris avalikult , hõljus toas ringi , kükitas sängisamba serval ning kompas teda oma jäiste sõrmedega . Mõne aja pärast lakkasid valud ja Ann-Leena vajus sügavasse unne . Küllap on surmaeelne uni , vilksatas korraks läbi pea . Kui ta jälle ärkas , viibis ta nagu tiheda udumassi sees . Ta ei kuulnud midagi , ta ei näinud midagi . Ta tõusis õhku koos voodiga ning hõljus ühest toast teise . Kui ta lõpuks peatus , hakkasid udumassist eralduma inimesed . Kõik ta lapsed olid seal , vaatasid teda tuimade , ükskõiksete pilkudega . Nende huuled liikusid , kuid sõnu ta ei kuulnud . Tereese sinkjasmustad juuksed olid lahti , õlgadele vajunud ja tema tumedad silmad olid nukrad ning vaatasid ema etteheitvalt . Tema selja taga seisis Kusti , just niisugusena , nagu ta sel kevadel oli , kui ta esimest korda Vaherpõllule tuli . Kõige viimasena ilmus Jüri , põlev tattninalamp käes , punane habe turris , nagu kaksikute sündimise momendil . Siis kadus nägemus . Ann-Leena katsus ennast liigutada , kuid ta ihuliikmed ei kuulanud enam sõna . Kui Tagavälja Mari talle järgmisel hommikul toitu tuli tooma , oli Vaherpõllu perenaine surnud . Tagavälja Villem tuli juba mitmendat sügist merereisilt koju . Igal aastal oli ta lootnud Tereeset kohata , kuid asjata . Talv läks ning kätte jõudis taas mereleminek , ilma et ta Tereese kohta midagi konkreetset oleks kuulnud . Kodus vihjasid ema ja Johanna Tereese peenele ametile , mida ta Tallinnas pidavat , kuid see oli ka kõik . Kui Villem küsis , mida see peen amet peab tähendama , jäid mõlemad vait ning tegid teist juttu . Nendest napisõnalistest vihjetest tegi Villem järelduse , et nii ema kui ka Johanna Tereesest midagi enamat teadsid , kuid tema eest seda varjasid . Oli see ehk midagi niisugust , millest temale rääkida polnud sünnis ? Kui Vaherpõllul elas Elviira oma mehega , käis Villem ka nende käest Tereese järele pärimas , kuid nii nagu Ann-Leenagi kunagi varem , ei teadnud ka Elviira Villemile muud öelda kui vaid seda , et Tereese Tallinnas on . Kuid Villem oli otsustanud Tereese endale naiseks võtta ning ta ootas veelgi . Küll ükskord aeg nad ikka kokku viib , lohutas ta ennast . Ja aeg viis Villemi tõesti kokku , kuid mitte Tereese endaga , vaid Vaherpõllu Leoga . Laev , kus Villem madrusena teenis , oli just paar päeva tagasi Tallinna sadamasse sisse sõitnud , et talvituma jääda . Villem kohtas sadamakail Vaherpõllu Leod kellegi pikakasvulise valgepäise noormehe seltsis . Küsimuse peale , mida naabripoiss siin teeb , vastas Leo , et ta töötab sadamas laadijana . Leo oli juba minekul , kui Villem järsku küsis : " Ega sa Tereesest midagi ei tea ? On ta Tallinnas ? " Leo oli natuke aega vait , siis vaatas Villemile järsku otsa ja lausus : " Tallinnas , jah ! " – " On ta siin tööl ? " – " Ikka tööl , kuidas siis muidu . Töö missugune ja raha muudkui jookseb . " Ja Leo näol mängles õel irvitus . " Aadressi tead ? " – " Tean küll . " Leo otsis pintsaku taskust koltunud ajaleheserva , millele oli midagi kirjutatud ning ulatas selle Villemile . " Sealt leiad ta üles . " Villem tänas ning läks . " Kes see maavillane mats oli ? " viitas Leoga kaasasolev noormees Villemile , kui see sadamatööliste sekka ära kadus . " Meie naabripoiss , maalt , sõidab juba mitmendat suve laevas . Pidas Kustiga sehvti , enne kui merele läks . Pooltohmakas on teine . Mängis karjas käes simlit ja laulis ise kaasa , nagu sant kirikuväravas . " – " Kas ta ei tea , mis ametit Tereese peab ? " – " Vist mitte . " – " Küll ta läheb vist ähmi täis , kui teada saab . Ilmaaegu juhatasid . " – " Mingu , mis see minu asi on . Kes käsib olla nii loll , et mingisugust armastust usub . Mõtles vist , et Kusti teda ootama jääb , kui ta ise merel on . Plika laskis samal suvel kohe usuvenna endale ligi . Kord sai meki suhu ja läkski litsiks . " Ning mõlemad noormehed tõmbasid mantlikraed kõrgemale , sest hakkas uitsetama peent külma vihma , ning seadsid sammud südalinna poole . Villem tõttas Müürivahe tänavale , paberilipakas näpu vahel , ning otsis Tereese korterit . Sünged poolpimedad hoovid , vanad kulunud kivitrepid ja lehkavad prügikastid mõjusid ängistavalt . Kuidas küll Tereese niisuguses kohas võib elada ! Oli ta ju samuti nagu temagi maal puhta looduse keskel üles kasvanud . Ja nüüd elab ta niisuguses luitunud kivihunnikus , nagu vanglas , ainult trellid puuduvad . Pika otsimise peale leidis Villem lõpuks paberile kirjutatud majanumbri . Kitsast porisest hoovist viis kulunud kivitrepp teisele korrusele . Tükk aega seisis Villem vana luitunud ukse taga , enne kui julges koputada . Ta polnud Tereeset rohkem kui kolm aastat näinud . Selle ajaga võis palju olla teisiti kui siis . Võib-olla on Tereese ehk koguni juba mehele läinud , miks Leo muidu niimoodi muigas , kui ta tema järele küsis . Pea see ei või noore neiuga juhtuda . All kolksatas mingi uks ja Villem koputas kähku , sest ta ei tahtnud , et teda siin nähakse . Ukse avas võrdlemisi nägus , kuid pisut väsinud ilmega neiu . Ta silmitses Villemit küsivalt . " Kas siin elab Tereese ? " – " Elab . " – " Ma tulin tema juurde . " – " Teda pole praegu kodus . Kas te minu juurde tulla ei soovi ? Kas on ilmtingimata Tereeset vaja ? " – " Jaa . Teie olete võõras , mul pole teiega asja , " vastas Villem siiralt . Neiu muigas , kuis astus siiski ukse eest kõrvale ja laskis Villemi sisse . " Istuge siis ja oodake , kuni Tereese tuleb , kui mina teile ei kõlba . " Villem istus laua taha . Kitsas tuba lehkas tubakasuitsu ja viina järele . Tüdruk oli ilmselt alles voodist tõusnud , sest ta oli öösärgis , ainult kittel õlgadele visatud . " Oled sa kaugelt ? Ma ei mäleta , et sa varem siin oleksid käinud ? " küsis neiu äkki ja silmitses Villemit varjamatu uudishimuga . " Maalt . " – " Ja miks sa siia tulid ? " – " Tahan Tereesega kokku saada . " – " Kas sa tunned teda ? " Villem noogutas . " Siis muidugi . Ma arvasin , et tulid meie juurde lõbutsema , nii nagu kõik teisedki noormehed . " Ning tüdruk heitis kitli õlgadelt ja hakkas ennast Villemit häbenemata riidesse panema . Villem pööras pea kõrvale , sest ta polnud niisuguse asjaga harjunud . Mis tütarlaps see niisugune oli ? Millest ta rääkis ? Miks ta arvas , et tema nende juurde lõbutsema tuli ? Mida ta selle lõbutsemise all üldse mõtles ! Ega ometi … Villemi peas sähvatas kohutav mõte . Kas ka Tereese samasugune on ? Kas ta sellest elabki ! Kas see ongi siis see peen amet , millele ema ja Johanna kodus vihjasid . Villem tõusis . " Kes sa niisugune oled ? " küsis ta järsku ja vaatas voodi serval istuvat tüdrukut , kes parajasti sukki jalga kiskus . Neiu viivitas vastusega . " Olen see , keda sinusugused just otsivad . Kõik nad tulevad nii nagu sinagi , küsivad Tereese või minu järele , veedavad öö , maksavad raha ja lähevad , " vastas tütarlaps ja Villem pani tähele , et tema silmadesse ilmus momendiks midagi kurba ja valulikku . Villem vaatas pärani silmil tüdrukule otsa . Oma merereisidel oli ta näinud sadamakõrtsides palju lõbutüdrukuid ning kuulnud teiste laevameeste suust nende kohta ennekuulmatuid rõvedusi ja temas oli kujunenud arvamine , et lõbutüdruk on igasuguse inimväärikuse kaotanud koletis ja nende nägeminegi oli talle tihti ajanud lausa iivelduse peale . Nüüd aga seisis ta ühe niisugusega silm silma vastas ning ei näinud enda ees seisvas tütarlapses midagi eemaletõukavat . Selles neius oli pigem midagi niisugust , mis pälvis kaastunnet , mitte jälestust . Keegi koputas uksele ning Riina avas . Lävel seisis Tereese . " Sulle on külaline , " viitas neiu Villemile . " Tere , Tereese ! " ning Villem tõusis ja ulatas lävel seisjale käe . " Sina , Villem ! " sosistas Tereese ega suutnud paigalt liikuda . " Kust sa siia teadsid tulla ? Kes sind juhatas ? " – " Leo . Ta oli kusagilt sinu aadressi saanud . " – " Issand jumal ! Mina mõtlesin , et sa mind kunagi üles ei leia . Miks sa tulid ? " – " Tahtsin sind näha , sellepärast . " – " Aga mina ei taha , et keegi siia tuleb . " – " Miks ? " Tereese lõi silmad maha , toetas pea vastu seina , nagu tunneks ta ennast halvasti ega lausunud sõnagi . " Ma vist segan teid , " lausus Riina , pani mantli selga ning lahkus . Lävel viskas ta veel kord Villemi poole uudistava pilgu . " Ma tulin sellepärast siia , et sind koju kutsuda . " – " Koju kutsuda ! " elavnes Tereese . " Jah . " – " Mul ei ole seda . Vaherpõllul ei ole minu kodu . Seal on mind sündimisest peale vihatud . Seal ei oleks mul asu . " – " Tule siis Tagaväljale , minu juurde . " – " Ei , " raputas Tereese pead . " Sinna kõlban ma veelgi vähem . " – " Miks sa nii arvad ? " – " Ma ei arva , vaid tean . Teie seal Tagaväljal olete minu jaoks liiga ausad . " Tereese võttis mantli seljast ning istus Villemi kõrvale kulunud riidega diivanile . Tükk aega vaatas ta noormehe vahakollaseid juukseid ning tema helesiniseid silmi . Neid nähes elavnesid temas mälestused lapsepõlvest . Meenusid Villemi pikad sõrmed , kui ta nendega üle simli keelte libistas , meenus tema kõrge , poisilikult hele lauluhääl , kui ta laulis : " Pea õitseb sirel ja laulab ööbik ja uuel ilul hõiskab ilm . Ja sina , minu kallim , kes sa ka oled , sina oled minu ainus rõõm ja õnn . " See oli Tereese meelest nii lõpmata ilus ja nüüd tagantjärele sellele mõeldes ehk veelgi ilusam kui siis . Neid mälestusi Tagavälja liivaaugust ja kõike muudki , mis selle paigaga seoses , kandis ta oma hinges nagu pühadust . Nende põgusate tundide mälestused on teda kõige raskematel momentidel aidanud meeleheitest võitu saada . Siis olid nad lapsed ja nende mõtted ning teod olid puhtad ning siirad . Nüüd olid nad täiskasvanud ja mõlema hinge oli kogunenud kibedust ning tuska . Ja aastatega kogunes seda üha enam ning enam juurde , nagu poleks elus muud olemaski , kui vaid kibedust , mis hinge kalestab . Tereese võttis Villemi käe ja silmitses tema pikki sõrmi . " Mida sa vaatad ? " – " Vaatan sinu kätt , õigemini sõrmi , sest mulle meenus praegu , kuidas sa nendega Tagavälja liivaaugus simlit mängisid . " – " Jah , see oli kunagi . " – " Kas sa ikka veel mängid ? " – " Ikka , kui mahti saan , ainult et nüüd ma mängin viiulit . " Tupa sigines vaikus . Nii Tereesel kui ka Villemil pakitses midagi südamel , kuid kumbki ei leidnud alustamiseks sobivaid sõnu . Vaikuse katkestas lõpuks Tereese : " Villem , sa vist ei tea , millist elu ma olen elanud , pärast seda , kui ma linna tulin . " Villem oli tükk aega vait , enne kui lausus , nagu oleks talle vastamine vastumeelt : " Ma ei ole kuulnud midagi konkreetset , kuid mõista on antud küll , et … Kuid ma ei tea , kas see tõsi on . Ma ei usu . " – " See on tõsi . Seepärast ma ütlesingi , et ma ei kõlba teie hulka . Ma ei oska sulle rääkida , kuidas ma olen kannatanud . Kõik algas juba kodus , Vaherpõllul , kohe samal suvel , kui sa merele läksid . Seal oli keegi usuvend , kes mu kavalusega peaaegu vägistas . Ema kihutas mu kodunt minema . Nii ma sattusingi siia . Aga linnas on inimesed veelgi koledamad kui maal . Sattusin härrade kätte , kes korteri muretsesid ja mulle maksid . Niimoodi ma olengi käinud käest kätte . " Tereese vaikis , tõstis Villemi käe oma suu juurde ning surus selle tugevasti vastu oma põske . " Kui ma ometi saaksin nii puhas olla nagu sina ! Sina oled niisugune , et jääd alati puhtaks . Aga mina ! " Tereese ei saanud rääkida , sest pisarad lämmatasid ta hääle . Villem ei leidnud sõnu , millega enda kõrval nutvat tütarlast lohutada . " Seepärast ma sinu juurde tulingi , kui Leo mõista andis , millega sa tegeled , et sind koju kutsuda . " Tereese vaatas oma nutust märgade silmadega tükk aega Villemile otsa , enne kui küsis : " Ja sa viiksid mind Tagaväljale niisugusena , nagu ma olen ? " Villem noogutas . " Aga mis ütlevad teised ? " – " Kes teised ? " – " Sinu ema , vennad ja õed ? " – " Mis nendel öelda . Mis nendel sellega asja , kelle ma endale naiseks võtan . " Kuid Tereese ei olnud Villemiga nii paugupealt päri , sest ta teadis , kuidas temataolistesse naistesse suhtutakse , eriti maal , kus inimesed olid alles rikkumata . Kuid et Villem järele ei jätnud , vaid ikka ja jälle Tereesele selgeks püüdis teha , et tema abiellumine ei minevat kellelegi teisele korda , nõustus ta lõpuks Villemiga kaasa minema . Kui Riina koju tulles Tereese otsusest kuulis , oli ta tükk aega vait , enne kui ütles : " Kas sa ikka mõtlesid hästi järele , millega sa riskid . Poiss võib-olla suudab sulle andestada , aga vanemad ja õed-vennad mitte kunagi . Ja kui kõik seda teavad , et sa lõbumajas olid , saab sul väga raske olema . Mõtle hästi järele , kas sa suudad seda rahulikult taluda , kui sulle näkku irvitatakse , et sa oled prostituut . Inimestele meeldib teistele haiget teha , nii nagu need härradki , kelle juures sa olid . Ise nad võtsid sind enda juurde , amelesid ja maksid sulle , aga ikkagi tulid suu sisse ütlema , et sa ennast müüd . " Riina sõnad panid Tereese mõtlema , sest neis oli palju tõtt . Kuid ta tahtis oma praegusest elust vabaneda ning läks Villemiga kaasa . " Hoian toanurga sinu jaoks , kui tagasi tuled , pole vaja uulitsale jääda , " lausus Riina hüvastijätuks . Ja Tereese läks . Läks heade lootustega südames , kõige õilsamate kavatsustega – alustada uut ja ausat elu ja teha tööd , nii nagu kõik muudki inimesed . Tagavälja omadele oli Villemi tuleks koos Tereesega suureks üllatuseks . Kuigi nad teadsid , et Villem juba mitu aastat Tereeset otsis , ei peetud seda siiski usutavaks , ta ta ükskord koos sellise naisega tuleb , kes linnas lõbutüdrukuna endale ülalpidamist teenis . Ja seepärast vaatasid Tagavälja omad Tereesele kui mingile võõrkehale oma majapidamises . Eriti vaenulik oli Johanna . Kuigi ka tema oma halvustavat suhtumist vennanaisesse teravate sõnadega ei väljendanud , oli tema vihkamine ometi igal sammul tunda . Kui ta tavaliselt koduste tööde ja toimetuste juures laulda armastas , jäi ta otsekohe vait , kui Tereese kusagil silmapiirile ilmus . Kuigi vennanaine juba mitu kuud majas oli , ei olnud Johanna teda veel kordagi kõnetanud . Tereese oli nagu tühi koht või elutu ese , kuhu poole ei tasunud vaadatagi . Ainuke inimene peale Villemi , kelle suust Tereese vahetevahel mõne sõbraliku sõna kuulis , oli Mari . Mida ta oma südames minia vastu tundis , kes seda teab , kuid vähemalt sõnadesse ta oma vastakaid tundeid ei pannud . Järgmine talv möödus Allikal nii nagu kõik eelmisedki . Harald läks ka tänavu metsatöödele , kui Sudisoo raielank avati , ehkki see asus tublisti kaugemal kui Pilluri mets eelmisel talvel . Vahel rakendas Harald Luki ree ette ja sõitis langile hobusega ning tõi õhtul kütet koju . Kustu ei osutanud sulase toimingutele mingit tähelepanu , sest nagunii poleks Harald teda kuulda võtnud . Ka lootis ta metsaveo pealt väikest sissetulekut , nii nagu möödunud talvelgi . Harald tegi talus tööd endiselt ilma palgata . Ja Allika peremees pidas seda päris loomulikuks , sest oli ta ju sulasele ametlikult koha üles öelnud . Kui ta ära ei lähe , siis on see tema oma asi . Uut oli Allika talus vast ehk niipalju , et Manda sel talvel enam linna ei kolinud , vaid koju jäi ning kõikjal majapidamistöödes Haraldit aidata püüdis . Millised tema suhted Edmundiga olla võisid , seda ei teadnud peale Haraldi ning vanaperenaise päris täpselt mitte keegi . Kustu toetus Edmundi nõuannetele ega seganud vahele . Küll aeg lõpuks asja lahendab , lohutas ta ennast . Vahel harva ilmus ka Edmund Allikale , liikus Kustu seltsis ringi ning näis aina midagi plaanitsevat . Veksliga pangast võetud raha oli kõik viimse sendini Edmundi käes ning Kustu ootas kannatamatult tütre pulmi ja uuendusi talus , mis pidid otsekohe pärast noorte ametlikku paariminekut algama . Kuid vaatamata Edmundi lohutavatele sõnadele puges hirm üsna sageli peremehele nahavahele , eriti siis , kui ta tütart sulase seltsis talus askeldamas nägi . Manda , kes varem näppugi mingi töö külge ei pistnud , kõndis nüüd Haraldiga koos tallide vahet , aitas kaevukünkal loomi joota , sigu sööta ning isegi Umboja jõekäärust heinu vedada . Kustu süda aimas halba . Oleks see kõik toimunud Edmundiga koos , oleks ta aina rõõmustanud , nüüd aga täitis tütre askeldamine vihatud sulase seltsis isa südame hirmu ja murega . Nõnda möödus Allikal talv ja väliselt polnud talus midagi muutunud . Harald kündis kevadel põllud ja tegi viljad maha , nii nagu juba mitu külviaega varemgi . Kari saadeti välja , külm ja raske talv oli seljataga . Kuid ometi tundsid kõik , et midagi on tulemas , midagi erakorralist ning enneolematut , midagi sellist , mida Allikal veel enne pole nähtud ega kuuldud . Pinget suurendas ka asjaolu – ja peamiselt just peremehe juures – et Edmund ennast enam mitu kuud Allikal polnud näidanud . Kustu kõndis nagu kuutõbine talus ringi , leidmata kusagil asu . Lõpuks ei suutnud ta ennast enam pidada , vaid otsustas linna sõita ning väimehe üles otsida . Mandalt sai ta Edmundi aadressi , kuid linnas selgus , et niisugust inimest ei ela enam ammu selles korteris . Kustu küsimise peale , kuhu ta võis minna , teadis majaperemees ainult seda öelda , et Edmund Bachblum olevat juba eelmisel aastal Rakvere linnast lahkunud , aga kuhu , selle kohta ei olnud tal andmeid . Kustu oli meeleheitel . Löödult tuli ta koju tagasi ega teadnud , mida peale hakata . Esimest korda viirastus talle , et Edmund on teda petnud , kõige jäledamal kombel naha üle kõrvade vedanud . Võlaprotsentide tasumise tähtaeg lähenes . Kui Edmund selleks ajaks kusagilt välja ei ilmu , on kõik läbi . Kustu hoidus sellele mõtlemast , sest niipea kui see meenus , kartis ta , et kaotab mõistuse . Kuid palju neid momente oli , kui see tal meeles ei mõlkunud . Teadmine , et Allika oksjoni teel maha müüakse , kui Edmund võlaprotsente õigel ajal ära ei maksa , painas teda lakkamatult . Heinaaja lõpupoole läks Kustu ühel õhtul Mädasoole , et Mardiga kui esimese žirandiga nõu pidada . Mart , kes kogu aeg Allikal arenevaid sündmusi hoolega oli jälginud , võttis Kustu laial irvitusel vastu . " Tere , Allika peremees , kui sind ikka veel peremeheks nimetada võib . Kuulu järgi olevat sa selle ameti juba maha pannud . " Kustu ei teinud Mardi solvavast märkusest väljagi , vaid otsis sõnu , millega alustada . Mädasoo peremees seiras Kustut häbematult . " Noh , kuidas siis käbarad käivad ? Kas uus häärber saab varsti katuse alla ? Või ehk tulid koguni üleaedset juba soolaleivapeole kutsuma ? " pilkas Mart ja lükkas tooli Kustule lähemale , et see istet võtaks . " Vaata , naaber , ma tulin sinu jutule , et mis nüüd saab . Võlaprotsentide maksmise tähtaeg on varsti käes . " – " No mis siis ikka . Eks maksa ära ja asi kombes . Mis siin arutada . Pank tahab oma , see ju teada . " – " Aga väimees on koos rahadega kadunud . Pole teda enam terves Rakvere linnaski . " – " Väimees ? Mihuke väimees ? " kissitas Mart silmi . " Palju sul neid väimehi siis on ? Kas Vainu Harald või ? " – " Ei , Edmund . Harald on sulane , mis mul temaga asja . " – " No kuule , kuule , räägime nüüd ikka mehejuttu , ära minuga pimesikku püüa mängida . Seda oled sa oma kodu küll ja küll juba mänginud . " – " Kuidas pimesikku ? " ei saanud Kustu aru . " Mulle paistab küll , et Allikal muud polegi kui pimesikumäng . Kas sa siis seda ei tea , et su kõrgesti koolitatud tütar Manda-preili juba sügisest saadik sulase seaduslik naine on . Oma silmaga nägin nende nimesid vallamaja seinal . " Kustu vaatas totral ilmel Mardile otsa . " No kuidas sina siis seda ei tea ! Ma alguses mõtlesingi , et Allikal on juba peenikest peret sündinud ja et tulid mind ristsetele kutsuma . " Aga kui Kustu ka sellele solvamisele ei reageerinud , alustas Mart pisut asjalikumal toonil . " Sa nagu mainisid , et maksutähtaeg on ligidal ja Edmund on koos rahadega jalga lasknud . Ja nagu ma asjast aru saan , tulid sa minu juurde sellepärast , et ma olen esimene käemees ning seaduses ettenähtud korras pean ma sinu lolluse eest oma varandusega ka esimesena vastutama . " Kustu noogutas . " Aga vaata , kallis Allika peremees . Ega kõik ei ole nii rumalad nagu sina , et lasevad endal perse viluks lüüa . Ma taipasin seda kohe , kui sa möödunud suvel minu käest vekslile allkirja käisid lunimas , et see nii läheb . Ja ma ütlen sulle , et mina olen praegu niisama vaene kui sinagi . Vahe seisab ainult selles , et mina kinkisin Mädasoo oma vennale , Arturile , sina aga kirjutasid Allika heast meelest läbi ja lõhki sulile , kes ei mõelnudki ei sinu tütart naiseks võtta ega ka Allika talu pidama hakata . Ta nägi ainult head võimalust raha teha ja see oligi kõik . " Kustul oli tunne , nagu loeks Mädasoo Mart talle surmaotsust ette . Ta huuled värisesid ja ta ei saanud sõna suust . " Kust sa tead , et Allika Edmundi nimel on ? " küsis ta lõpuks , kuigi taipas , et niisugusel küsimusel pole praegu mingit mõtet . " Ah et kust ma tean . Panga kaudu muidugi . Ma jälgisin kogu aeg , kuidas Allikal asjad arenevad , et mitte oma Mädasoost ilma jääda . " – " Mis ma nüüd pean tegema ? Kas on veel mingit võimalust talu tagasi saada ? " – " On küll . Kui veksel protesti läheb ja Allika oksjonil maha müüakse , osta tagasi . See on minu arust ainuke võimalus . Aga kui Edmund võlaprotsendid ära maksab , on talu tema ja sa võid temaga kokku leppida , ehk müüb Allika sulle , sest ega temast kohapidajat ikkagi saa . " – " Ma peaksin tema käest ostma ! Allika on ju minu , mitte tema oma . " – " Ta oli sinu oma , enam mitte . Sellest momendist alates , kui sa talu tema nimele kirjutasid , ei ole sul Allikal enam mingit õigust . Ta võib su isegi talust välja tõsta , kui ainult tahab . Vaat , niimoodi on lood , Allika peremees . Oleksid sa talu tütrele jätnud , oleks kõik praegu kõige paremas korras . Sul oleks talu alles ja väimees majas . Harald on mees , keda Allikale just vaja oleks , mitte aga niisugust linnavurlet nagu Edmund , kes talupidamisest veelgi vähem teab kui siga pühapäevast . " Nagu uimane tuigerdas Kustu Mädasoolt minema . Manda ja Harald seaduslikus abielus ! See teadmine hirmutas teda praegu ehk pisut enamgi kui Allika võimalik haamri alla minek . Kas ta selleks oma tütart koolitaski , et see lõpuks oma talu sulase naiseks saaks . Selleks oleks ta kõlvanud ka ilma haridust saamata . Sulase , keda ta üle kõige maailmas vihkas ! Kui palju oli ta neid oma eluea jooksul läbi kolkinud ning päevapealt minema kihutanud , kui nad tal hinge täis tegid . Ikka oli ta niisugustega kokku juhtunud , kellest jõud üle käis . Ainult sellest viimasest närakast ei saanud ta jagu . See võttis talt karjaplikad ja teenijatüdrukudki , keda ta aastatepikku oli harjunud enda pärisosaks pidama . Kustu käed tõmbusid veel praegugi rusikasse , kui ta keretäiele mõtles , mis Harald talle mõni aasta tagasi Liia pärast andis . Küllap ta raisk magas ise plikaga , mõtles Kustu süngena , kui ta hämarduma kippuvas õhtus Allika poole sammus . Kustu käis ka Paalipere Oskari jutul , kuid nagu Mädasoo Martki , oli ka Oskar talu ettenägelikult oma kõige vanema poja nimele kirjutanud ning oli nüüd samasugune varanduseta maksujõuetu inimene nagu Kustu isegi . Ja Kustul ei jäänud muud üle kui oodata , millal pristav Allikale tuleb ning talu oskjoni teel maha müüb . Liikuvat varandust polnud ta Edmundi nimele kirjutanud , see kuulus veel temale . Kuid sügisel , vahetult enne võlaprotsentide tasumise tähtaega ilmus Edmund nagu välk selgest taevast Allikale . Mis tema tuleku tegelikuks põhjuseks oli , seda ei saanudki keegi teada . Küllap ta oli teadlik Manda ja Haraldi abielust ning tuli nüüd selleks siia , et oma peremeheõigusi maksma panna ning noorpaar oma talust minema kihutada . Ta leidis Kustu jõe kaldalt tellisehunniku lähedalt , mis juba kevadest saadik asjatult ehitajaid ootas , ning asus ilma pikema sissejuhatuseta kohe asja juurde . Tema tulnud Mandale kosja , sest praegu olevat selleks ülim aeg , kuna mõne päeva pärast saab pangas võlaprotsentide tasumise tähtaeg täis . Enne seda tahab ta aga oma isiklikud asjad korda ajada , et siis kohe Allikale kolida ning oma peremeheõigused talus maksma panna . Kustu oli jahmunud ega suutnud tükk aega midagi vastata , vaatas ainult juhmil ilmel Edmundile otsa . " On see sulasenäru ikka veel talus ? " Kustu noogutas . " Tänasest päevast alates olgu ta siit kadunud . Ta ongi juba liiga kauaks minu majapidamisse jäänud . " – " Aga Manda on nüüd Haraldi naine . Olid ilma minu teadmata vallamajas käinud ja ära registreerinud , " pigistas Kustu suuri vaevu kuivavast kurgust . Edmund vaatas Kustut tükk aega nagu mingit ilmutust , siis pistis täiest kõrist naerma : " Manda sulase naine ! Ja sa lasksid niisugusel asjal sündida ! Sinu oma majas ! Kus su silmad olid ? Kas sa ka tead , mis selle tagajärg on ! " Kustu ainult raputas pead , sest hirm nööris tal kõri kinni . " Siin Allikal sünnib veidraid asju . Minu kihlatud pruut läheb tagaselja sulasele mehele ! Sulasele ! " Ja Edmund naeris uuesti , nii et silmad märjad . Kui ta lõpuks tõsines , astus ta sammukese Kustule lähemale ning vaatas teda nagu mürgiämblik võrgus meeleheitlikult siplevat kärbest . " Sul , vanamees , pole aru peas . Mängisid ennast sisse . Ma lasen sind Allikalt koos tütre ning kuldaväärt väimehega välja tõsta . " Kustu oli niivõrd jahmunud , et ei taibanud vist nii paugupealt , mida Edmund talle ütles . Ta ainult maigutas suud ning kogeles hädiselt : " Kuidas jääb võlaprotsentidega ? " – " Ma ei maksa neid . " – " Siis läheb ju Allika haamri alla . " – " No ja mis siis , kui läheb . Ma võin oma taluga teha mida tahan . " Ja kui Kustu oma vastas seisvale härrasmehele ikka veel täielikus arusaamatuses otsa vaatas , käratas see : " Talu on minu . Sa ise kirjutasid Allika notari juures minu nimele , kinkisid ta mulle . Kas sa loll sellest siis ikka veel aru ei saa ! " – " Ma mõtlesin , et sinust saab Allika peremees . Sa ju lubasid . Lubasid Manda naiseks võtta ning Haraldi minema kihutada . " – " Paljugi mis ma lubasin . Kas sina oma lubadust täitsid ! Sa lubasid Manda mulle naiseks , aga kupeldasid ta hoopis sulasele . Miks peaksin siis minagi oma lubadust paremini täitma , kui sina seda tegid . Ja nüüd ütlen ma sulle : ma lasen Allika meelega haamri alla minna , sest niimoodi on mulle kasulikum . " Alles nüüd taipas Kustu täie selgusega , mis temaga toimub . Eesti talupojale omase aeglusega jõudis täie tõe tunnetamine alles praegu tema teadvuseni . Ja ta nägi enda ees seisvat valge särgi ja lipsuga härrasmeest korraga hoopis uues valguses , sootuks teise inimesena , sellisena , nagu ta tegelikult oli . Kustus tärkas viha , metsik , ohjeldamatu viha selle suli vastu , kes temalt Allika , tema esiisade põlise kodupaiga , higi ja verega lunastatud talu oli röövinud , temast üleöö kerjuse teinud . " Ma tapan su , raisa ! " karjatas Kustu järsku ning kargas Edmundile kõrisse kinni . Ta pigistas metsiku , otse loomalikult tugeva jõuga , tundes enneolematut naudingut Edmundi surmahirmus pöörlevatest valgetest silmamunadest . Vastase meeleheitlikku rabelemist ja mannetuid lööke ei pidanud ta millekski . Oli see nüüd asjaosaliste õnn või õnnetus , kuid uus teenijatüdruk tuli parajasti toast , et Haraldile ja Mandale kaerapõllule appi minna ja nägi , kuidas peremees pikale härrandliku välimusega mehele kõrisse kinni kargas , selle pikali maha paiskas ning ise põlvili otsa asus . Tüdruk pistis jooksma ning hüüdis Haraldi ja Manda appi , kuna põld asus lähedal . Mõlemad jätsid töö sinnapaika , ruttasid kohale ja päästsid Edmundi Kustu metsikust haardest . Pärast mõneminutilist toibumist ajas Edmund enda vaevaliselt püsti ning lahkus kähku sündmuspaigalt , ilma et oleks Allika omadele sõnakestki lausunud . Manda ja Harald talutasid Kustu tuppa ja panid voodisse lamama , sest suure ärrituse ja pingutamise tagajärjel oli Allika peremees nagu poolsegane . Nendele oli vahejuhtum täielikuks mõistatuseks , sest oli ju Kustu tänini Edmundisse suhtunud nagu jumalale järgmisesse ja nüüd korraga väimehe kõris küüsipidi kinni ! Ilmselt oli nende suhetes järsku midagi väga tõsist toimunud , mis niisuguseks meelemuutuseks põhjust andis . Asi selgus õhtul , kui isa tütre ja naise oma voodi juurde kutsus . Alles nüüd said Manda ja Elisabeth Allika kohta käivat tõtt teada , mida nad ammu teadma oleksid pidanud . Mõlemad olid vapustatud . Millest see küll tuli , et isa Edmundit nii pimesi uskus ? Ta ei teadnud temast ju peaaegu mitte kui midagi . Ja miks ta otsustas üksinda , talitas omapead , nagu poleks tal naist ja tütart olemaski ? Nüüd on nad kõik varsti peavarjuta ning ilma sissetulekuta . Kui Harald Manda käest kuulis , millise sulitembuga Edmund Kustu käest Allika ära meelitas , oli ta tükk aega vait , enne kui lausus : " Nüüd on siis ka meie saatus otsustatud . " – " Kuidas ? Kas sa jätad mu nüüd maha , et isal enam talu ei ole ? " – " Rumal . Ma mõtlen seda , et meil tuleb hakata uut eluaset otsima . Kui talu oksjonil maha müüakse , tuleb Allikale ju uus peremees . " Pärast Edmundi külaskäiku järgnesid sündmused üksteisele väga kiiresti . Nädala pärast ilmus Allikale kohtupristav koos advokaadiga , kes oli Edmundi täievoliline esindaja . Ilmselt ei tahtnud Edmund ennast enam pärast kokkupõrget Kustuga Allikal näidata . Kui ta juba Kustu käest üle noatera eluga pääses , mis siis veel rääkida , kui sulane , see poolmetslane , oma rusikad mängu paneb . Niisiis kõndisid linnahärrad Haraldi seltsis talus ringi ja vaatasid kinnisvara üle , mis õige pea haamri alla pidi minema . Mõlemad mehed olid Haraldi vastu lahked ja sõbralikud ning avaldasid sügavat kahetsust , et peremees nii mõtlematult oli talitanud . Juba õige pea pärast Villemiga abiellumist leidis Tereese , et ta oli teinud vea . Loodetud rahuliku elu ja õnne asemel valmistas talle kooselu oma seadusliku mehega suure pettumuse . Kui linnas tänavalt leitud juhuslikud mehedki teda erutada suutsid , ei suutnud oma mees seda hoopiski mitte . Villem oli talle liiga lähedane , peaaegu nagu vend . Ainsatki erutusevõbinat ei suutnud ta Tereeses tekitada . Tuimalt ja kiretult andis naine end Villemile , kui see talle lähenes , aga ainsatki tundevälgatust temas endas ei süttinud . Kui ta varem härrade juures elades nende külaskäike igatses , siis nüüd ta pigem kartis õhtuid ja öid . Tõsi küll , Villem oli talle kallis , tema seltsis oli hea istuda , hea oli temaga vestelda , kuid see oli ka kõik . Villem oli talle jäänudki selleks poisiks , kellega ta kunagi aastate eest Tagavälja liivaaugus mängis . Tereese armastas teda nagu mänguseltsilist , mitte kui meest ühises abieluvoodis . Ning Tereese piinles ja kannatas . Puhuti uskus ta , et naine temas on igavesti surnud ning ta pani kõik selle linnas kergemeelselt elatud aastate arvele . Tagaväljale tulles ja Villemi naiseks saades lootis ta , et juhtub ehk siiski ime ja ta saab oma seaduslikust mehest lapse , kuid talvekuud läksid üksteise järele ja kevad hakkas lähenema , ilma et tema naiseihus mingeid muudatusi oleks toimunud . Ja Tereese meeleolu langes veelgi . Kas ta peab elu lõpuni elama niisugust tuima , kiretut elu ? Kuidas ta suudab ! Ta ihkas elamusi , suuri tundelainetusi , ükskõik millist laadi nad siis ka ei oleks . Tereese mõtles hirmuga suvele , kui Villem merele sõidab . Nüüd võis ta iga päev olla mehe seltsis , kuigi see seltskond teda täiel määral ei rahuldanud . Vahetevahel tundis ta otse vastupandamatut vajadust suhelda peale oma mehe ka kellegi teisega , kelles oleks kas või kübekenegi midagi uut , midagi niisugust , mida ta varem pole läbi elanud , kõigi oma meeltega tunnetanud . Kuid samas tõrjus ta niisugused meeletud mõtted endast , sest need oleksid ta praegusele elule otsekohe lõpu teinud . Oli kuidas oli , kuid Villemit ta ühegi teise mehega petta ei tohtinud . Tänu Villemile pääses ta lõbumaja mädamülkast , kuigi ta sellest pääsemisest erilist rõõmu ei tundnud . Mida lähemale jõudis kevad , seda suuremaks Tereese rahutus kasvas . Ta kartis suve ja üksijäämist . Kas ta suudab Villemit seni oodata , kuni see ükskord jõulu paiku merelt tagasi tuleb ? Mis siis , kui see ohjeldamatu iha vastassoo vastu taas teda haarab ning sunnib midagi niisugust tegema , mida enam heaks teha ei saa ? Kuidas julgeb ta sügisel siis oma mehele silma vaadata ? Ja Villemi ema ning Johanna . Kas leiab ta endas niipalju jõudu , et nende vihkamist taluda ? Tereese teadis , et nende kramplikult kokku pigistatud huulte taha on suletud alandavad sõnad . Kuigi neid võib-olla temale ei öelda , teab ta ometi , et need seal on . Ja ütlemata jäänud sõnad teevad oma töö . Nad on samaväärsed tehtud tegudega . Sõnadel on ehk veel suuremgi jõud kui tegudel . Sõnad lähevad südamesse , teod sinna ei küüni . Tereese teadis seda väga hästi . Niikaua kui härrad talle maksid ja sellest vaikisid , olid nende teod talutavad , kui nad aga seda ette heitma hakkasid , et ta ennast müüb , ei suutnud Tereese seda kannatada , vaid jättis nad koos rahaga sinnapaika ja tuli otsekohe ära . Tähendab , teod ei teinud haiget , kuid sõnad tegid . Ning Tereese rääkis oma kõhklustest ja hingehädast ka Villemile , nii nagu ta tegi seda sel kevadel , kui Villem esimest korda merele läks . Ta püüdis meest veenda , et see Tagavälja maha jätaks ning temaga koos linna tuleks . Merd sõita võib ta ka siis , kui nad linnas elavad . Kuid Villem ei olnud nõus . " Villem , kas sa siis aru ei saa , et ma siin elada ei või . Ma ütlesin sulle linnas kohe , kui sa mind koju kutsusid , et ma ei kõlba teie hulka . Kõik teavad ju , millist elu ma linnas elasin . Sina ei saa sellest aru . Ma olen teistmoodi kui teie siin Tagaväljal . Niisugune elu käib mul üle jõu . " Kuid nagu esimesel merelemineku kevadelgi , ei mõistnud Villem Tereeset ka praegu . Tema arust käis linnas elamine jälle temale üle jõu . Kuidas võib inimene elada ilma puhta värske õhuta , sinise taeva ja avara veteväljata , ilma vaba tuuleta enda ümber , mis kevadel metsade ja heinamaade lõhna endaga kaasa toob . Maal , looduse rüpes olid igal aastaajal oma lõhnad ja oma hääled , isegi erisugused tunded tekkisid hinge , kuulatades kord kevade , suve , sügise või talve hääli . Kõige sellega on ta maast-madalast harjunud , see on nagu osake temast endast . Puhas , rikkumata loodus ja lihtsad külainimesed on teda voolinud , on andnud talle oma näo , on tema iseloomu ja ellusuhtumist kujundanud – ja nüüd peaks ta sellest kõigest korraga lahti ütlema , jäädavalt maha jätma ning kusagile linna kivimürakasse toauberikku kolima , kus päevade kaupa päikest ei näe , kus ainult peopesasuurune lapike sinist taevast vilksatab ja sedagi vaid kitsa , räpase hoovi kohal keset lehkavaid prügikaste ning saastavee loikusid . " Ei , Tereese , mina ei tule linna . Linn on hullem kui vangla . Ma ju nägin , kuidas sa seal elasid . Mina jään siia , maale , lihtsate ja rikkumata inimeste keskele . Minu koht on siin . " Nendest Villemi lausutud sõnadest taipas Tereese , et nende saatus on otsustatud – igaveseks . Ja et kõik nende vahel selge oleks , alustas Tereese : " Ma armastasin sind , Villem . Vähemalt ma uskusin , et see nii on . Kuid see ei olnud õige armastus . Mitte niisugune , nagu mehe ja naise vahel , vaid selline , mida tunnevad lapsed . Võib-olla oleks sellest saanud armastus , mis on mehe ja naise vahel , kui sa oleksid mind sel kevadõhtul võtnud , kui sa esimest korda merele läksid . Ma ootasin , et sa seda teed , sest ma tundsin sinu süles istudes esimest korda , et ma olen naine , kuid sina olid ikka veel nagu laps ja kohtlesid mindki sellisena . Sellel saatuslikul õhtul tundsin ma , et midagi tuli meie vahele , mis meid jäädavalt teineteisest lahutab . Ja ma ei eksinud . Püüdsin sind oma südames edasi kanda , kuid see ei läinud mul korda . Hiljem hakkasin taipama , et armastus sinu vastu oli vaid pettekujutlus . Ja mulle tundub , et eksisid ka sina . Sa lubasid mind naiseks võtta , selle mõttega läksid sa merele . Seda mõtet kandsid sa endas nagu mingit kohustust minu vastu . Sa pidasid seda armastuseks , kuid nagu nüüd selgus , polnud see armastus . Armastus ei kohusta kedagi mitte millekski , samuti nagu ei kohusta soov kellegi omaks saada . Nii et meie paariminek oli otsast otsani vale ning rajatud ainult sellele , et sa mind kunagi lapsepõlves naiseks võtta lubasid . " Tereese sõnad panid Villemi mõtlema . Jah , tõesti , ega temagi saanud suure armastusega kiidelda . Ta polnud peale Tereese kedagi teist niisuguse pilguga vaadanud , et temast võiks talle seaduslik naine saada , seepärast ei olnud tal ka kedagi Tereesega võrrelda . Kuid oma südames lootis ta siiski , et tunded naise vastu tulevad sügavamad . Nende kooselu oli rahulik ja kiretu . Küllap oli Tereesel õigus , kui ta ütles , et nad on jäänud lasteks , kes kunagi Tagavälja liivaaugus mängisid . Ise on nad kasvanud täisinimesteks , kuid kiindumus teineteisesse , mis oleks pidanud samuti kasvama täisealiseks , see jäi tulemata . Ja et ei olnud armastust , siis ei tundnud Villem ka mingit erutust Tereese võimaliku linnamineku pärast . Ka Villem oli oodanud , et Tereese lapsi sünnitab , nii nagu kõik muudki naised , kuid talvest hakkas varsti kevad saama ja Tereese juures polnud ikka veel mingit muudatust märgata . Ning rohkem kui üks kord viirastus Villemile Tereese peen amet linnas . Ta ei võinud sinna midagi parata , kuid see teadmine , et tema naine on olnud enne teda nii paljude meeste oma , hakkas ikka enam ja enam teda rõhuma . Ning Villemis valmis otsus : kui Tereese ikka tõesti linna tahab minna , tema naist takistama ei hakka , aga ise kaasa ei lähe . Mis sest , et ta kunagi Tereeset kosida lubas . Elu on läinud teisiti , kui nad lapsena kavatsesid , ja ega tema selles üksinda süüdi ole . Üldse ei maksaks kunagi nii palju tulevikuplaane teha , sest tegelik elu on näidanud , et täide läheb nendest üpris vähe . On küll vanasõna , et igaüks on oma õnne sepp , tegelikult pole see aga hoopiski nõnda . Kui kõigi elu läheks nii , nagu nad soovivad ja plaanitsevad , oleks maa peal lausa paradiis . Kuid õnnelikke , kes oma eluga rahul on , leidub üpris vähe . Rohkem on ikkagi neid , kellel viltu on vedanud . Kui Villem õhtul lauda juures emal ja Johannal loomi aitas talitada , lausus ta nagu muuseas : " Tereese tahab linna tagasi minna . Kutsub mindki kaasa . Mis teie sellest arvate ? " Mõlemad olid tükk aega vait , nagu poleks nad Villemit kuulnudki . " Mis meil siin arvata . Eks sa ise tea . Või sa meie käest küsima tulid , kui sa ta siia tõid , " oli ema mitte just sõbralik vastus . " Minul on selles asjas küll oma arvamine . Ma poleks seda sulle kunagi öelnud , kui sa poleks praegu meie arvamist küsinud . Aga et sa seda tegid , siis vastan ma sulle otsekoheselt . Las ta läheb , kui tahab . Tööinimest talusse temast ei saa . Kas sa ise temaga kaasa lähed või mitte , seda otsusta ise . Varem või hiljem tuled sa ikkagi koju tagasi . Hundist ei saa õuekoera , ütleb vanasõna . Ja ei jäta ka sinu naine oma ametit , mida ta linnas pidas , enne kui sa ta siia tõid . Minu jaoks on ta tühi koht . Ja ma ütlen ausalt , mul on vastik teda vaadata ning sinust ääretult kahju , et sa lõbutüdrukuga elad . " Johanna puhkes nutma ning vaikis . Ka ema ei lausunud enam midagi , vaid istus äsja poeginud lehma alla ning hakkas lüpsma . Tereesega ei vahetanud Villem sel teemal enam ainsatki sõna , nagu poleks seda jutuajamist nende vahel olnudki . Tagavälja Juhan , kes juba mitu aastat tervise üle kurtis ja vahel koguni nädalaks-paariks voodisse jäi , ei suutnud lumesulamise ajal ennast enam jalule ajada ning suri . Kohe pärast matuseid sõitis Villem Tallinnasse , sest ta sai " Marie " kaptenilt kutse kiires korras linna ilmuda . Tereese jäi üksi , esimest korda ilma Villemita mitmeks päevaks . Veel ei olnud ta oma otsust tuleviku suhtes lõplikult langetanud . Kas linna tagasi minna või Villemi vanemate kodus Tagaväljal suvi mööda saata . Sel juhul tuleks tal talus tööle hakata . Kuid ka selle ees tundis Tereese hirmu . Ta ei kujutanud ette , kuidas see võimalik on . Kui tal juba nüüdki raske oli süngelt vaikivat Johannat taluda , mis siis veel rääkida , kui ta tema seltsis päevast päeva heinamaal või põllul tööd peab tegema . Ja Gustav ! Kuigi ka tema vennanaisele midagi ei öelnud , vaatas ta Tereeset siiski umbes nõnda , nagu vaadatakse laadal mustlase oheliku otsas noort märahobust , mõlgutades mõtteid tema varjatud väärtustest . See oli solvav ja Tereese vältis Gustaviga kokkusaamist . Kuid lahendus tuli sealt , kust Tereese ei osanud arvata . See juhtus Villemi Tallinnast tagasituleku päeval . Mari ja Johanna pesid parasjagu köögis pesu . Ka Tereese korjas mõned riidehilbud kokku , et need soojast veest läbi lasta . Ta võttis oma toast suure kausi ning astus , pesukomps kaenlas , kööki . " Kas ma võin ka oma pesu suurde vanni natukeseks ajaks ligunema panna ? " pöördus Tereese ämma poole . " Pärast pesen ise välja . " Kuid Mari asemel vastas Johanna järsult : " Ei . Ma ei taha , et sa oma kodinaid meie ihupesuga koos leotad . Mine tea , mis tõbesid sa linnast kaasa tõid . Viimati kogu pere ropus haiguses . " Tereesele tuli see nii ootamatult , et ta ei osanud muud , kui vaatas ainult suuril silmil Johannale otsa . " Mis sa arvad , et meie ei tea , millist ametit sa Tallinnas pidasid . Taguotsaga teenisid raha ja ostsid endale riidehilbud selga . Mis imeväega sa küll Villemi ära võlusid , et ta su siia vedas ja oma naiseks tegi ! Lapski ei hakka sulle enam külge , nagu vigane lehmakraika , kes pullidest ära on lomatud . " Tereesel oli tunne , et kogu maailm langeb talle rüsinal peale . Johanna toored sõnad lajatasid nagu piitsahoobid näkku . Siis niisugused olidki need ütlemised , mida meheõde kuude viisi oma kramplikult kokkupigistatud huulte taga hoidis . Sõnad otse nõretasid vihkamisest ja alandada tahtmisest . Miks ta ometi siia tuli ! Ja jälle meenusid talle Riina sõnad : et sa lõbutüdruk olid , seda ei andesta inimesed sulle kunagi . Tereeses tõusis trots ja viha . " Mis te minust tahate ! " karjatas ta järsku . " Et sa siit kaoksid – ja üksinda . See on Villemi ja meie kõikide kodu , sinusugusel räpasel libul pole siin kohta . " – " Ja lähengi ! Lähen sinna , kus inimesed on inimesed , mitte kiskjad nagu teie ! " Tereese tormas oma tuppa , kiskus kapiukse lahti , korjas kleidid ja mantlid kokku ning asetas voodile , sidus pesu ning kingad kompsu , et neid hõlpus oleks käe otsa võtta ning avas välisukse . Tema peas tiirles üksainus mõte : " Ära siit , ära siit , mida rutem , seda parem . " Mitte minutikski ei taha ta enam siia jääda , sest siin , selles majas ei olnud õhku tema jaoks . Ta lämbub , kui kohe ei lähe . Ta haaras üleriided käsivarrele , võttis pesu- ja kingakompsu teise käe otsa ning lahkus tagaukse kaudu . Tereese jooksis mööda Umboja kõrget kallast Vaherpõllu poole . Jooksis nii , nagu kunagi väga ammu jaanitulelt , siis kui ta veel laps oli ja Leo ta sealt minema ajas . Juba siis tundis ta oma lapsesüdamega , et inimesed on õelad ja tahavad teistele ainult haiget teha . Kuid mis oli see solvamine selle kõrval , mis praegu on ! Leo ütles talle vaid , et oled palja jalu ning mine koju . Ja eks olnud see ju tõsi . Aga eks olnud ka see tõsi , et kõik maine vara , mis tal oli , oli enda müümisest saadud raha eest ostetud . Johannal oli õigus . Tähendab , inimest saabki ainult tõega solvata , sellega , mis on , mitte sellega , mida pole olemas . Vale ei solva kedagi , tõde aga küll . Ega vist muidu öelda , et tõde on valus kuulata . Tereese peatus liivaaugu kaldal ja istus lamedale kivile , sinna , kus Villem kunagi aastate eest , simmel põlvedel , temale mängis ja laulis . Selle rohtukasvanud liivaauguga Vaherpõllu ja Tagavälja talu piirimail olid seotud tema elu kõige ilusamad mälestused . Siin oli kogu tema lapsepõlvemaailm , süütu ja puhas , kirgas nagu päikesepaisteline suvepäev . Kõik hilisem on toonud ta hinge ainult räppa ja haisvat musta kõntsa , mis nagu kevadine saastavesi kobrutades uulitsarentslis voolab . Kuidas see küll juhtus , et ükski tema noorepõlve unistustest ei täitunud ? Kes oli selles süüdi , et tema puhas ja omakasupüüdmatu armastus Villemi vastu nii traagiliselt lõppes ? Kas tema ise , või ehk Villem , kes ei mõistnud tema hingeelu ega temperamenti ? Või olid selles süüdi koguni tema vanemad , kes ta patuses lihahimus maailma soetasid ? Ja küllap see niimoodi vast oligi . See kuratlik mürk , mida ema talle oma rinnapiimaga sisse jootis , tegi oma töö , hukutas pattu langema . Võib-olla poleks ta niisugusele teele läinud , kui Villem tema kõrval oleks olnud ja tema ihasid rahuldanud . Kuid nüüd oli hilja sellele mõelda . Mis kasu oleks tal praegu teadmisest , et süüdi on ta ise , sest et ta ei suutnud endast võitu saada , või et süüdi on Villem , kes ei oleks tohtinud teda üksinda igatsema jätta . Kõik oli läinud teisiti , kui nad soovisid . Kõik lootused olid purunenud , kõik katki tallatud . Oli jäänud vaid see rohtunud liivaauk ilusate ja hellade mälestustega , tõrvalillede , kaetusrohu ja laia lameda kiviga . Pärast lõunat tuli Villem linnast . Ema kohmitses pliidi juures ning Johanna kummardus pesuvanni kohale ja tegi , nagu ei märkakski ta lävel seisvat venda . Nii ema kui ka õe süngevõitu vaikimisest haistis Villem , et midagi on juhtunud . Ta ruttas oma tuppa . See oli tühi . Kapiuks seisis lahti ning Tereese kleidid ja mantlid olid kadunud . " Kus Tereese on ? " Kumbki ei vastanud . " Ma küsin , kus Tereese on ? " kordas Villem . " Ära läks , " vastas ema viivitades . " Kuhu ? " – " Kust meie seda teame . Siin ta ringi tuulas , ei märganud meie , kuhu või millal ta kadus . " – " Mis siin siis juhtus , et ta ära läks ? " Johanna ajas enda pesuvanni ääres sirgu ning vaatas vennale julgelt silma . " Ütlesin talle seda , mida temasuguse naisterahva kohta öelda on vaja . " – " Mis ütleja sina oled ! " – " Olen küll . Meie kõik oleme sind kasvatanud . Oled meile rohkem kui vaid vend , vähemalt minule . Kas sa ise aru ei saa , et Tereese ei ole sinu naine ! Oleks , et lapsigi saaks , aga neid ta ka enam ei saa . Mis naine on lõbutüdruk , kes kogu maailma meestega on maganud . " – " Ja mida sa talle siis ütlesid ? " – " Vaat , just sedasama , mida praegu sullegi . Siis ta vihastas , jooksis oma tuppa ja hiljem ma kuulsin , et teie toauks kolksatas . Küllap ta sealt välja läks . " Villem silmitses enda ees seisvat kõige vanemat õde , kelle saatus eluseltsilisest ilma oli jätnud . Tugev ja mehelik , naisterahva kohta ehk pisut liiga suur ja nurgelise näoga , vaatas ta praegu oma kõige noorema venna linasinistesse silmadesse ja Villem pani tähele , et Johanna pilgus oli sel momendil midagi ääretult nukrat ja valulikult hella , mida ta varem kunagi õe silmis polnud märganud . Nõnda seisid nad tükk aega vastamisi , kõige vanem õde ja kõige noorem vend , ning püüdsid teineteise pilgust mõtteid lugeda . Alles siis , kui Villem õest mööda , välisukse poole tahtis astuda , lausus Johanna : " Villem , meie kõik lootsime , et sinust saab suur mees , meie perekonna uhkus , kellest kogu ümbruskond lugu peab . Kuid elu läks teisiti . Õigel ajal kooliskäimiseks ei jätkunud emal ja isal raha . Hiljem aga , kui võimalus oleks avanenud , ei hoolinud sa sellest enam ise . Nii sa jäidki ilma hariduseta , nagu meie kõik . " Johanna hääl murdus ja ta jäi vait . Villem vaatas õe suuri , kuumas pesuvees pundunud punaseid käsi ning tal hakkas õest kahju , isegi rohkem kui endast oma ebaõnnestunud abielu pärast . Võib-olla olidki need mehelikult suured punased käed selles süüdi , et Johannat ükski mees endale naiseks ei tahtnud . Kuid Villem teadis , et need käed olid pehmed ja soojad ning täis hellust . Ta mäletas hästi seda , kui ta veel päris väike oli ning Johanna teda hoidis . Emal oli alati kiire , seepärast pidid õed Alma ja Johanna tema järele vaatama . Kuid Almal polnud Villemiga püsi , tüdines ära ning jooksis minema , jättes väikese valgepäise Villemi karjuma . Siis tuli Johanna , kes vennakese veidrad tujud kõik vaikselt ära talus ning veel heatahtlikult naerataski . Hiljem muutus aga Villem kavalaks ja iga kord , kui ta tahtis , et vanem õde tema juurde tuleks , pistis ta täiest kõrist karjuma . Ta teadis , et siis Alma varsti plehku paneb ning teda üksi jätab , kuna ta ei võivat Villemi kisa kuulata . See aga tähendas , et õige pea tuleb Johanna , võtab ta sülle ning sussutab suu juures , sest temale läks väikese venna nutt südamesse . Sellest ajast peale mäletaski Villem Johanna pehmeid ja sooje käsi , mis aina paitasid ja silusid ning olid täielikuks vastandiks Alma luistele ning külmadele sõrmedele , mis kippusid näpistama ja tutistama isegi siis , kui selleks Villemi arvates vähimatki põhjust polnud . Ja nüüd seisis seesama hell ja armastav , mehelikult suur ja tugev õde tema ees ning vaatas talle veekalkvel silmadega otsa , nagu ootaks ta vennalt andestust oma äsjase teo pärast . Ning Villem ei teadnud , kas Johanna oli oma solvavate sõnadega , mis ta tema naisele ütles , nii et see kapist kleidid ja mantlid võttis ning minema kupatas , sooritanud kuriteo või tegi õde talle sellega koguni head . Ja kui Villem uksest välja astus , küsis ema : " Kuhu sa siis nüüd lähed ? Ega sa ometi sinna ? … " – " Ei , " oli rabe vastus . " Ma mõtlesin kohe , et kui ta kord läinud on , las ta siis läheb . Tema ei ole sinu naine . " Kuid neid viimaseid ema lausutud sõnu Villem enam ei kuulnudki , sest ta astus pikkade sammudega üle läve Kõrgekalda poole endaga aru pidama . Talle tundus , nagu oleks ta praegu midagi väga ilusat ja ihaldatavat käest ära andnud . Oli see ehk Tereese ? Oh ei . Sellist Tereeset , keda ta aastaid oma südames oli kandnud , polnud enam ammu olemas . See oli jäänud koos lapsepõlvega Tagavälja liivaaugu kaldale ja piiriallika äärde lamedale kivile . See Tereese aga , kes praegu läks , ei olnud enam see . Ta ei armastanud ega mõistnud teda . See oli naine sootuks teisest maailmast . Tal polnud midagi ühist selle mustasilmse tõmmu tüdrukuga , kellele ta kunagi simlit mängis ning kes teda , käed ümber põlvede , hardunult kuulas . Teda kannab ta oma südames igavesti , nii kaua kui ta elab . Seda Tereeset aga , kes praegu läks , ei taha ta enam mitte kunagi näha . Villem istus Kõrgekalda kõige kõrgemale kohale , kuhu jahe tuul pääses kuumi põski paitama , sest millegipärast oli tal palav , nagu oleks ta äsja saunalavalt alla astunud , keha kuumast leilist rõske ja märg . Ta lubas suureks saades Tereese naiseks võtta ning täitis lubaduse . Kuid et seda väikest mustasilmset Tereeset polnud enam olemas , nagu ei olnud olemas enam seda valgepäist Villemitki , kes simlit mängis ja ise peenikese häälega kaasa laulis , siis ei tulnud ka nende abielust midagi välja . Ta võttis naiseks Tereese , kes teda ei oodanud , vaid linna läks ning seal kerget elu elas . Küll oli ta mõelnud , et suudab Tereeselt seda halba mainet oma armastusega kummutada , kuid et seda armastust polnud olemas , nagu hiljem selgus , siis jäigi Tereese selleks , kes ta oli – uulitsatüdrukuks – kellele kõik näpuga näitasid ning tema üle tagaselja irvitasid . Villem tõusis , jooksis kaldast alla jõe äärde ja kuulatas kiiresti mere poole ruttava vee sulinat . See oli nagu kaunis muusika , mis teda rahustas . Tal oli isegi hea meel , et Tereese niimoodi läks , nii et temal endal polnud vaja talle midagi öelda . Hea , et Johanna seda tegi . Olles niisugusele äratundmisele jõudnud , rahunes Villem lõplikult . Pikkamisi lonkis ta kaldast üles ning läks Uuejõe põllule , kus ta lapsena Sudisoo karjakellade kõlinat kuulas , mis tundus olevat nii ilus , et ta võlutult põllupeenrale maha istus ning võõral karjal orasepõllu puruks laskis sõtkuda , peaasi , et ta seda imeilusat muusikat edasi võiks kuulata . Ja Villem kõndis ja kõndis , käis läbi kõik Tagavälja talu paigad , kus ta karjapoisina , simmel põlvedel , mängis ja laulis , nagu otsiks ta oma kadunud armastust taga , mida aga tegelikult polnudki olemas . Vaherpõllu rõskuse ja hallituse järgi lehkavas toas püüdis Tereese oma varanatukest pisut korraldada , et hõlpsam oleks käe otsas bussijaama kanda . Toast väljudes nägi ta , et Villem kiirel sammul kodu poole tõttas . Peaks teda vist hüüdma , et ta sisse tuleks . Kuid Tereese loobus sellest mõttest . Kui ta kodus naise vajaka leiab , küll ta teda siis ka otsima tuleb , kui tahtmist on . Kuid Villem ei tulnud , ei tulnud Vaherpõllule ega olnud teda näha ka bussijaama poole minemas . Ja ega Tereese teda eriti oodanudki . Võib-olla oli isegi parem , et teda ei tulnud . Kõik , mis südamel kipitas , oli ta Villemile juba ära öelnud , milleks veel asjatult sõnu teha . Nüüd taipas Tereese lõplikult , et armastust Villemi vastu polnudki . Ja ilmselt ei tundnud ka Villem tema vastu midagi enamat , sest ega ta muidu poleks lasknud Tereesel nõnda minna , ilma kätt andmata , ilma jumalaga jätmata . Küllap siis oligi õige , et ta nõnda Tagaväljalt ära tuli , tagaukse kaudu , vargsi nagu mõni ööhulkur , kleidid ja mantlid käsivarrel , pesu- ja kingakomps teise käe otsas , ning jooksis tagasi vaatamata mööda Umboja jõekaldasse tallatud jalgrada Vaherpõllu poole , mille poollagunenud hooned juba aastapäevad inimeste poolt olid hüljatud . Pilvise taevaga sajune kevadõhtu oli sompus ja soe . Õueaia taga üksiku kõrge kuuse ladvas vilistas laulurästas . Tereesele meenus , et seda kevadekuulutajat olid nad Villemiga koos igal kevadel võlutult kuulanud . Ja Tereesele tundus , et lind laulab praegu temale . Laulab jumalagajätuks , sest kedagi teist jumalaga jätmas pole . Kas ta ka siis laulis , kui Tereeset Vaherpõllul ei olnud , või lendas ta täna Kivimäe kuusikust sellepärast siia , et Tereesele öelda , näe , ma pole sind unustanud , ütlen sulle hüvasti ! Oli kuidas oli , kuid laulurästa meloodiline vilistamine viis Tereese mõtted taas Villemile . Talle meenusid tema linavalged juuksed ja helesinised lapsesilmad ning tema pikad sõrmed , kui ta simlit mängis ja laulis : " Pea õitseb sirel ja laulab ööbik ja uuel ilul hõiskab ilm . Ja sina , minu kallim , kes sa ka oled , sina oled minu ainus rõõm ja õnn . " Siis olid nad lapsed , puhta ja süütu hingega lapsed , ilma salatsemise ja vihkamiseta . Elu must kõnts ei olnud neid veel puudutanud . Villemi silmad on veel praegugi ausad ja puhtad ning küllap ta isegi seda on . Kuid tema , Tereese , ei ole enam ei puhas ega ka aus . Liiga palju on teda vihatud , liiga palju on elu teda vintsutanud . Villem kasvas üles kodus , kus teda armastati . Tagavälja ema armastas oma meest ja armastas ka oma lapsi , mitte nii nagu Vaherpõllul , kus inimesed üksteist vihkasid . Nad ei armastanud mitte kedagi , isegi oma kodu Vaherpõllut mitte , sest miks nad muidu sealt läksid , kaks kätt taskus , ilma tagasi vaatamata , ilma lahkumise pärast pisaraid valamata , kiirustades , saaks aga rutem eemale sellest vihatud paigast . Ja tagasi ei tulnud nendest enam mitte keegi . Kõik nad leidsid vist maailmas oma õnne . Ainult tema tuli ja seepärast ta ongi vist õnnetu , sest Vaherpõllu ei teinud kedagi õnnelikuks . Tagavälja tegi ja sealt ei tahtnud keegi ära minna . Ka Villem ei tahtnud . Ennem jättis Tereese maha , kuigi ta juba lapsena teda naiseks võtta lubas . Ja võttiski , kuid Tereesega maailma minna ei tahtnud , sest tema õnn oli Tagaväljal , mitte laias maailmas nagu Vaherpõllu lastel , kes aina läksid , niipea kui kaela kandma hakkasid . Ja nüüd läheb ka tema , läheb juba teist korda , sest esimest korda ei olnud õige minek , sellepärast ta tagasi tuligi . Siis pidi ta minema , sest ema ajas . Nüüd aga läheb ta oma tahtmist mööda , nii nagu kõik teisedki . Kui ta esimest korda läks , tundis ta , et miski jäi siia Vaherpõllule maha , mille pärast maksis elada ja mille pärast oli kahju lahkuda . Nüüd seda enam ei ole . Nüüd läheb ta kerge südamega , kaks kätt taskus , tagasi vaatamata , saatjaks ainult laulurästas kõrgel kuuseladvas . Korraks mõtles ta : " Peaks vist värava sulgema , et hulkuvad loomad sisse ei pääseks ega Vaherpõllu ilusat õuemuru ära ei sõtkuks . " Siis aga meenus talle , et ta ei tule ju siia enam mitte kunagi tagasi ning talle on ükskõik , mis saab Vaherpõllust ja tema ilusast õuemurust . Nagu vana pesal istuv kana lösutas elumaja hämarduma kippuvas õhtus ega ilmutanud ainsatki elumärki , sest teda ei vajanud enam keegi . Aknasilmad olid mustad , mullakarva ja seinad vihmasajust ligedad . Katkine korstnaots sihtis tuhkhalli sajuse taeva poole nagu hambutu eide avatud suu . Lume alt välja sulanud lehehunnik lehkas ja vahtrate alasti okstelt tilkus sajuvett vana roostes plekkvanni põhjale : tips , tips , tips . Kõike seda oli Tereese aastate jooksul nii palju kordi näinud , kuid mitte kunagi vaadanud . See oli nagu endastmõistetav , pidi nii olemagi . Kuid täna ta vaatas ja kuidagi erilise pilguga . Talle meenus , et ta näeb seda viimast korda . Ja viimast korda mõtleb ta ehk niisuguseid mõtteidki . Juba homme on ta linnas uute mõtete ja uute tunnetega . Ning Tereese kiirustas , et õigeks ajaks bussijaama jõuda . Allika talu müümine oksjoni teel tekitas ümbruskonnas palju jutte . Oli neid , kes peremehe hukka mõistsid , kuid leidus ka neid , kes Kustule sügavalt kaasa tundsid . Enamus kaldus siiski arvama , et süüdi olid nii isa kui ka tütar . Eks olnud see ju alguses kohe ette näha , kui Kustu tütre linna kooli viis ning pärast kooli lõpetamist Mandat tööle ei pannud , vaid linnas niisama lulli laskis lüüa , et see ükskord pankrotiga lõpeb . Sinna need talu sissetulekud kõik läksid . Kui üks taluperemees oma nina nii kõrgel hoiab , nagu Allika Kustu seda tegi , siis pole seal imestada ega kaasa tunda midagi . Ja siis veel see peen Manda kavaler , kes kohe alguses teenijatüdrukule lapse kaela tegi ! Kus Kustu silmad küll olid , et ta ei märganud tähele panna , millist aferisti ta oma külje all soojendas ! Sulane aga , kes seda armuleivasööjate armeed oma tööga üleval pidas , ei näinud kuulduste kohaselt Kustu käest punast krossigi . Sulase pärast olevatki Kustu talu Edmundi nimele kirjutanud , lootes , et Manda siis linnavurlega abiellub , sest Haraldiga abiellumise korral oleks talu jäänud Mandale ja sulane oleks olnudki Allika peremees . Aga võta näpust . Manda läks sulasele mehele ja Kustu on Allikast ilma . Niimoodi arutasid naabrid ning tuttavad lähedalt ja kaugelt , kui nad oksjonipäeva hommikul uudishimust aetuna Allika õuele kogunesid , et näha ja kuulda , kes Allika uueks peremeheks saab . Kustu ja vanaperenaine Elisabeth ei tulnud toastki välja , küll aga seisid õuel Manda ja Harald . Kuigi Manda varem korduvalt oli kinnitanud , et temal pole Allikast sooja ega külma , mõtles ta praegu siiski teisiti . Ta tajus imelise selgusega , et kindel tugipunkt jalge alt on nagu ära libisenud ning et tema heaolu sõltub edaspidi ainult temast endast . Oksjon algas . Kuigi uudishimulikke oli õuel päris palju , ei olnud nende seas taluostjaid nimetamisväärt . Ümbruskonna inimestest ei olnud Allikast keegi huvitatud . Vanad poollagunenud hooned ning räämas heinamaad ja põllud ei ahvatlenud kedagi . Enampakkujate seas oli ainult Mädasoo Mart ning paar linnaliku välimusega härrasmeest , kes pealtvaatajate arvates selleks siin olid , et Allika hinda pisut kõrgemale kruttida . Ilmselt olid nad Edmundi poolt palgatud agendid . Kui talu eest pakutav summa kümnele tuhandele kroonile hakkas lähenema , lõi Mart kõhklema . Ka linnahärrad , kes alguses päris innukalt kaasa lõid , jäid järsku vait . Mart viivitas , kuid lisas siiski veel tühise summakese , nii et kümme tuhat täis sai . Ja kui oksjonihaamer kolmandat korda lauale kolksatas , oli Mädasoo Mart Allika peremees . Harald vaatas kogu seda vastikut toimingut kokkusurutud lõuapäradega pealt ega vahetanud Mandaga sõnagi . Ka temal oli tunne , et koos Allikaga läheb tema käest ära midagi väga ilusat ja väärtuslikku , mida ta enam mitte kunagi tagasi ei saa . Kustu sai üleöö hallid juuksed pähe . Nagu kuutõbine kõndis ta talus , mis ei kuulunud enam temale . Nii kaugele kui ümbruskonnas keegi mäletas , oli Allika olnud Kustu esiisade päralt . Tema mängis selle oma rumaluse pärast petisele maha . Õige pea pärast oksjonit märkas Kustu , et tema silmanägemine hakkab kustuma . Kuid mis tähtsust oli silmanägemisel , kui ei olnud enam Allikat ! Esialgu lubas uus peremees , Mädasoo Mart , talus edasi elada , ka toidukraami jätkus veel mõneks ajaks , kuid kevadeks pidid hooned olema vabad , sest Mart tahtis oma perekonnaga sisse kolida . Vanaperenaine haigestus ning jäi voodisse . Kuri kõhuhaigus , mis teda juba pikemat aega oli vaevanud , sai järsku nagu uue hoo sisse ning viis Elisabethi juba enne kevadet surnuaiale . Esimest korda oma kahekümne viie eluaasta jooksul seisis Allika Manda silmitsi eluga . Pärast ema surma sai talle selgeks , et tal tuleb hakata enda ja oma mehe eest hoolitsema , kui ei taha elule jalgu jääda . Tuleb hakata Haraldi kõrval tööle , on see töö siis raske või kerge . Kuid kuhu minna , mida teha ? Allika ärklituba , mis tänini oli nagu kindel linn ja varjupaik , kus ta tundis ennast nagu suure jumala selja taga , väljaspool igasugust ohtu , ei kuulunud enam temale . Ainuke , kellele Manda võis loota , oli Harald . Tema mehisus , meelekindlus ning töökad käed julgustasid Mandat . Kuid eks olnud ka Harald ise praegu ilma tööta ja peavarjuta . Pärast ema surma suutis Manda asja niikaugele viia , et Kustu hobused , kariloomad ja üldse kogu liikuva varanduse tütre nimele kirjutas . Tuli ju majapidamist talve jooksul likvideerima hakata . Ühel kargel märtsiõhtul , kui päevane päike katuseräästasse jääpurikad oli treinud , läks Manda isa jutule . Aeg kiskus juba sinnapoole , et neil tuli Allikalt välja kolima hakata . Tema ise jääb Haraldi juurde saunakambrisse , kuid mida teha isaga ? Poolpime Kustu istus aknast sisse tulvavas loojuvas päikesepunas ning vaatas tuimal pilgul enda ette maha . Viimasel ajal rääkis ta vähe , enda algatusel peaaegu üldse mitte . Ta tegi seda ainult siis , kui temalt midagi küsiti . Paistis , et temas oli kõik koos Allikaga surnud . Talle oli ükskõik , mis temaga või tema ümber toimus . Millele ta mõtles , kes seda teab . Võib-olla näris kahetsus ta südant , võib-olla vaevas teda süümepiin , mis on kõige karmim kohtumõistja . Kustu ei uskunud jumalat , ei käinud kirikuski muul ajal kui vaid mõne sugulase või tuttava matuste või pulmade puhul , rääkimata pihist või armulauast . Allika oli tema riik , tema põrgu ja paradiis ning ta ise tundis ennast seal kõikvõimsa kohtumõistja ning käskijana – jumalana . Tema ise otsustas teiste inimeste saatuste üle , küsimata , kas tal oli selleks õigus või mitte . Ta lootis ainult oma jõule ja Allikale . Nüüd , kui Allika oli läinud , elas Kustu vaid minevikus . Ta istus oma toas ning vaatas enda ette põrandale , nagu näeks ta seal midagi huvitavat . Kuid Kustu ei näinud midagi , ei enda ees põrandal ega ka kusagil mujal , sest tema silmavalgus oli jäädavalt kustunud koos Allikaga . Selle poole aastaga oli Kustu otse tundmatuseni muutunud . Seda märkas Manda alles praegu . Isa hallid juuksed ja kössivajunud ülakeha meenutasid vana , metsaserval lömitavat saunahurtsikut . " Isa , ma tulin sinuga nõu pidama , mida ette võtta või kuidas elama hakata . Kevad on varsti käes , me peame Allikalt välja kolima . " Kustu ärkas nagu unest . Ta vaatas kaua tütre hääle suunas , ilma et oleks midagi lausunud . " Mina lähen saunakambrisse , kui sa tahad , viin ka sinu sinna . Mädasoo Mart lubas . " – " Ma ei tule sinna , " vastas Kustu lõpuks . " Kuhu sa siis minna kavatsed ? On sul mõni koht teada ? " – " Vaestemaja . " – " Aga kes seal sinu eest hoolitsema hakkab ? Ise sa ei saa ju , ei näe . " – " Seal neid eitesid küll . Vald määrab hooldaja , " teadis Kustu . " Ega seal nälga surra ei lasta . Palju mulle vaja on . " – " Praegu on ehk veel paar nädalat aega , ega see Mart nii päevapealt kolima hakka , võid järele mõelda . Meil on ju veel varandust küllalt , mille najal uuesti alustada . Terve lüpsikari , hobused , viljaseeme , loomatoit kevadeni , sead sulus , ainult maad pole , kuhu loomad kevadel lasta . Harald käis talv otsa metsa vedamas , tal rahagi hea hulga . " – " Kas ta vedas minu hobustega ? " – " Eks ikka . Eks nad ole nüüd meie kõikide hobused . Oleme ju Haraldiga mees ja naine . Ise sa kirjutasid hobused minu nimele . " Kustu vaikis ja Manda pani tähele , et Haraldi nime kuuldes oleks isa nagu pisut sirgunud ning tema tuhmid silmadki oleks nagu natuke elavnenud . Hiljem püüdis Manda veel mitmel korral isa veenda oma otsust vaestemajja mineku suhtes muutma , kuid Kustu jäi endale kindlaks . Mädasoo Mart oli seda talle juba aastaid tagasi ennustanud . Eks tal tuleb seda nüüd teha , sest Mart oli temast tugevam , kuna tal oli raha . Ja Kustu taipas alles praegu , et Mädasoo Mart oma rahaga oligi temalt Allika võtnud . Kui poleks Mart nii paugupealt veksli žiiroga nõustunud , oleks võib-olla pangavõlg hoopis tegemata jäänud ning tema praegugi Allika täieõiguslik peremees . Mart oli aga kaval , andis allkirja , siis kirjutas Mädasoo venna nimele , muutus seega maksujõuetuks ning veksel tuli Edmundil , kellele Kustu talu andis , endal välja lunastada . Kui Kustu talu väimehele andmise momendil oleks pisutki ette osanud mõelda , poleks Edmund temast nii kergesti jagu saanud . Haamri alla oleks Allika läinud küll , kuid pank oleks saanud ainult oma seitse tuhat krooni , ülejäänud aga Kustu ise . Nüüd aga voolas kogu Allika talu Edmundi taskusse , sest oma nõmeduses toppis Kustu viimasel momendil terve Allika selle petise kurku . Hirm sulase ja tütre võimaliku abielu ees sundis Kustut selleks kõige viimaseks meeleheitlikuks sammuks . Ekslikult arvas ta , et Allika kaalub tütre südames kõik muu üles , nii nagu tema enda omaski . Kuid ta eksis . Manda armastus sulase vastu oli Allika talust vägevam . Ja veel kord tõdes Kustu , et Haraldil ei olnud mitte ainult tugevad rusikad , millega ta peremehest üle oli , vaid ka vinge armastus , millele isegi Allika talu vastu ei saanud . Kuid Kustu oli Allika jumal ja jumala vastu ei lugenud inimese jõud . Ning Kustu hakkas Haraldit kogu hingejõuga vihkama , sest ta nägi , et see ebajumal oma suure jõuga tema kõrvale trügis . Kuid kirjutatud on , et kahte jumalat ei tohi olla . Oli vaid üks – ja see oli tema , Allika Kustu . Seepärast pidi ta teisest , isehakanud jumalast lahti saama , ükskõik kuidas . Oli selleks mooduseks siis jõud , raha või mõned muud kavalad nükked . Et aga Kustul jõud puudus , millega sulasest jagu saada , raha tal ka ei olnud , siis ei jäänudki Kustul muud üle , kui pidi valima sulasest lahtisaamiseks ebaausad kõrvalnükked , kuigi need käisid tema enda ja Allika vastu . Niiviisi arutledes püüdis Kustu oma teguviisi õigustada , et südamevalu ja kahetsust Allika pärast pisutki leevendada . Ühel aprillihommikul , kui esimesed kuldnokad Allika vahtrate otsas vilet lõid ja lõokesed Selivere mäel lume alt välja sulanud põllulapid üles olid otsinud , teatas Manda isale , et täna tuleb hakata kolima . Kui isa nende juurde saunakambrisse tulla ei taha , ei jää muud üle kui vaestemajja minna . Kustu kuulas selle teate rahulikult ära ega ilmutanud tütrele mingit vastuseisu , kui see teda riidesse pani ning õue talutas , kus Harald , Luki ree ees , juba ootas . Kustu voodi , voodiriided , pesu , jalatsid ning mõningad hädavajalikud keedu- ja toidunõud tõsteti reele ja Manda talutas üleriietes isa , et see peale istuks . Niipea aga , kui Kustu Haraldi häält kuulis , tõusis ta ree pealt püsti ning ütles : " Ma lähen jalgsi . " Manda võttis isa käealt kinni ja nii nad astusid mööda kõvaks külmunud lumist jalgrada otse üle välja vaestemaja poole , mis asus Allikalt umbes poole versta kaugusel , Selivere mäe all . Kui nad Kusikabu ja Allika vahelise piiriaiani jõudsid , seisatas Kustu ja küsis : " Kus me oleme ? Kas Kusikabu piiril ? " – " Jah , " vastas Manda . Kustu võttis mütsi peast , pööras ümber ning vaatas oma elutute silmadega Allika hoonete poole ning Manda pani tähele , et üle isa koltunud põse veeres hele pisar . Hommikune karge tuuleõhk liigutas Kustu halle juukseid ning Allika peremehe sinakad huuled värisesid , nagu oleks tal külm . Siis kobas Kustu piiriaia poste , silitas käega üle rõhtlattide ning lausus : " Selle aia tegin ma siia esimesel kevadel , kui isa Allika minu nimele kirjutas . " Nõnda seisid isa ja tütar tükk aega sõnatult . Ilmselt jättis Kustu oma südames Allikaga hüvasti . Ja mitte üksi Allikaga , vaid kogu oma senise eluga , mis siia maha jäi . " Lähme , " ütles ta lõpuks kivinenud ilmel ning surus mütsi sügavale pähe . " Edasi algab juba võõras maa , sellega pole mul asja . " Kogu ülejäänud tee ei rääkinud isa ja tütar sõnakestki . Vaestemajas , kuhu Manda isa viis , oli jahmatamapanev olukord . Hoolealused olid vanad põdurad inimesed , kellest paljudel polnud mõistus korras . Et naisi oli rohkem , siis olid nende voodid kahes elutoas , meeste jaoks eraldi tuba ei olnud ja nemad pidid magama köögis . Kustu kaaslaseks oli täiesti mõistuseta idioot – loll Kaarel , kes ei osanud isegi rääkida . Seljas olid tal mustusest haisevad räbalad , keskelt nöörijupiga kokku tõmmatud . Ta käis paljajalu , isegi talvel . Üleni karvadesse kasvanud loll-Kaarel sarnanes välimuselt pigem ahvi kui inimesega . Ärritatud olekus möirgas ta võika häälega , mis isegi möödakäijatele teele ära kostis , ajades araverelistel naistel tihti hirmu pärast ihukarvad püsti . Teistele hoolealustele ta hädaohtlik ei olnud ja seepärast ei pööranud talle keegi erilist tähelepanu . Kui Manda isaga vaestemajja sisse astus , kõndis Sandi-Miina parajasti avatud lauluraamatuga mööda tuba ringi ning pidas hommikupalvust . Tal oli veel võrdlemisi kõrge ja helisev lauluhääl ning väga hea muusikaline kuulmine , sest ta võis ühelt meloodialt otsekohe üle minna teisele ning tabas silmapilk õige helistiku ja vajaliku kõrguse . Sealjuures ei laulnud ta kunagi ühtegi laulu lõpuni , vaid igaühest ainult paar-kolm rida ning alustas siis ilma vahepeatuseta teisega , sageli isegi poole sõna pealt . Kuid juhtus ka seda , et Miina kirikulaulud ilmalikkudega segi ajas ja siis võisid kõlada jumalasõnalaulud vaheldumisi nilbete lorilauludega . Kuulduste kohaselt oli Sandi-Miina üks usuhullustuse ohvritest , kes palvevenda üleliia usaldas ning oma hinge ja ihu tema kätte andis . Sellest armuvahekorrast jäi aga Miina rasedaks ning ema kihutas ta kodust minema . Miina sünnitas lapse , sidus talle sukapaela ümber kõri ning saatis teise ilma . Hiljem aga kaotas süümepiinade tagajärjel mõistuse ja temast sai Selivere valla hoolealune . Mandale tõusid pisarad silmi , nähes niisuguseid mõistuseta inimvaresid . Talle tikkus ahastus peale . Kustu ise ei pööranud oma ümbrusele mingit tähelepanu . Harald kandis sisse tema voodi , magamisriided ning kõik muugi vajaliku , mis Allikalt tema jaoks kaasa oli toodud . Kustu laskis ennast rahulikult oma voodini talutada ning istus sellele , lausumata ainsatki sõna . Tema viibis oma mõtetega kusagil kaugel , väljaspool teda ümbritsevat tegelikkust . Manda andis valla poolt määratud Kustu hooldajale , Tarkuse Maiele üle kogu varanatukese , mida nad Haraldiga isa tarvis ühes olid võtnud , ning palus Allika peremehe eest inimlikku hoolt kanda . Väike ja käbe eidekene seda ka lubas . Vaevatasuks poetas Harald Maiele pihku viiekroonise paberraha . Manda lubas õige pea isa vaatama tulla ning talle toitu tuua . Kuigi Miina oli usu pärast kaotanud mõistuse , ei olnud ta kaotanud usku jumalasse ning ta pidas korrapäraselt igal hommikul palvust , kõndides avatud lauluraamatuga tuba mööda ringi . Tihti tegi ta seda isegi südaööl , kui usk õnnistegijasse kõikuma lõi . Siis hurjutas teda Lanto Liisu , kes oli vaestemaja asukatest kõige hakkajam ja pidas Selivere koolimajas kooliteenija ametit . " Mis asja sa kolad mööda tuba ja lõõritad ! Tuhnib ringi justkui emis-siga , kes pesa ei pea . Et inimesel ka öörahu oleks ! " – " Kõss ! Kõss ! " hirmutas Miina ligitikkuvaid vaime . " Kuhu sa , kurat , tikud ! Kasi minema ! Mängid siis , vana lollakas ! Või kohe käpad külge ! Ma sulle , sindrile teen ! Appi ! " Löögimütsud lajatasid laua või sängisamba pihta , olenevalt sellest , kus kallalekippujad Miina arvates parasjagu olid ja kui ta pimedas toas ringi ukerdades mõne tooli või taburetiga kokku põrkas ning kukkus , täitis maja meeleheitlik kiljumine . Miina kiljumise peale ärkas ka loll-Kaarel ning möirgas nii palju kui kõrist tuli . Tavaliselt lõppes asi sellega , et Lanto Liisu tattnina-lambi põlema süütas ja Miina voodisse kupatas . Kuid sealgi maadles too veel tükk aega nähtamatute auriisujatega ning hurjutas neid roppude sõimusõnadega , enne kui uinus . Pärast isa vaestemajja viimist asusid Manda ja Harald Allika majapidamist likvideerima . Müüdi maha mõlemad tööhobused , jäi esialgu ainult Luki , sest Harald ei raatsinud ilusat noort hobust käest ära anda . Et Mädasoo Mart oma lüpsikarja vend Arturiga jagama pidi , siis polnud tal Allikale esialgu rohkem tuua kui vaid viis lehma . Seepärast lubas ta ka Haraldile viis kõige paremat lüpsilehma Allika karjast alles jätta , kuna karja- ja heinamaad jätkus . Manda ja Harald said eluasemeks Allika saunakambri . Mart andis Haraldile ka hea tüki põldu kasutada . Harald jagas põllutüki pooleks , tegi ühele kartulid , teise poole aga külvas suvinisu täis . Ja kui Mart uue elumaja ehitamisega algust tegi , läks Harald sinna tööle . See kõik oli muidugi ainult esialgu nõnda , sest selleks ajaks kui Mart end Allikal lõplikult sisse seab , tahtsid Harald ja Manda leida endale uue kodu . Kustu istus vaestemaja seina ääres pingil ja vaatas oma elutute silmadega Allika poole . Siin istus ta päevade viisi , kui ilm vähegi lubas . Näis , et ta elas oma mõttes lakkamatult Allikal . Ehkki ta kustunud silmad midagi ei näinud , tunnetas ta niimoodi istudes oma talu lähedust , viibis Allika tubades , kõndis õues , toimetas tallide juures ning mõõtis pilguga üle põldude ja heinamaade . Selles hallide juuste ning habemega kössivajunud raugas võis vaevalt endist tervisest ja jõust pakatavat Allika peremeest ära tunda . Ühel hommikul , kui Sandi-Miina harjumuse kohaselt oma igahommikust palvust pidas ning avatud lauluraamatuga toas ringi tuias , ei olnud Kustut enam voodis . Ilmselt oli ta käsikaudu kobades öösi toast lahkunud ning istus pingil , seljaga vastu seina toetudes oma tavalisel kohal ja vaatas tardunud pilgul Allika poole . Kui Tarkuse Mai teda püsti tahtis upitada , et talle toas süüa anda , ei reageerinud Kustu sellele , vaid vajus pingile küliti . Allika peremeest ei olnud enam . Ta oli surnud . 