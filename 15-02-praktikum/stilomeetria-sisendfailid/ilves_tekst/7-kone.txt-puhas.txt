 Hea Eesti rahvas, head õppijad ja õpetajad. Homme algava uue kooliaasta eel soovin kõigile lastele, noortele, nende vanematele ja kõigile õpetajatele head uut aastat. Meist paljude ajaarvamine käibki eelkõige õppeaasta ja hoopis vähem kalendriaasta järgi. Nii on see minul olnud kogu oma elu ja minul tänapäevalgi koolilapse isana on see nii. Panen omalt poolt kaasa mõned soovid. Ma soovin, et kõik Eesti koolid oleksid head koolid. Et me ei teeks neil vahet ei asukoha, õppekava ega omandivormi alusel. Iga Eesti laps väärib parimat võimalikku haridust. Ja ärgu saagu siin takistuseks lapse vanemate elukoht, emakeel või positsioon ühiskondlikul staatuseredelil. Eesti kooli, laiemalt kogu haridussüsteemi peamine siht on noorte ettevalmistamine iseseisvaks eluks. Oskus luua seoseid.Oskus eristada olulist vähemtähtsast.Oskus iseseisvalt juurde õppida ja iseseisvalt mõtelda. Sest hiljemalt kümme aastat pärast gümnaasiumi lõpetamist ei mäleta noor inimene mitte kõiki asju, mida ta koolipingis pidi omandama, aga ta on palju asju ise juurde õppinud. Eesti kool peaks olema ühendav, mitte eristav ega lõhestav. See on koht, kus erinevatest peredest pärit lapsed õpivad üksteist tundma, õpivad austama erinevusi ja nägema elu selle paljudes värvikates tahkudes. Usun, et iga laps on andekas. Vanemate ja kooli koostöös tuleb see anne esmalt leida ja seejärel välja arendada. Ma soovin, et mõistaksime: parim, mida me rahvana ja inimestena saame oma lastele kaasa anda, on hea haridus, mitte aga raha, majad või metsad. Hea haridus hoiab meid õigel rajal, õpetab tegema vahet jääval ja ajutisel, tõel ja valel. Eestile annavad sära ikka tarkus ja heatahtlikkus, nutikus ja töökus. Seda kõike saame koolist, mis teebki just haridusest ja koolist Eesti kestmise tuuma. Head uut kooliaastat meile kõigile.