 Lugupeetavad teenetemärkide kavalerid.Head pereliikmed. Kui vaatame selle aasta riiklike autasude saajaid, siis näeme tugevat Eestit. Näeme Eestit, kelle inimesed hindavad oma riigi iseseisvust, mille alus olemegi me ise – meie haridus ja haritus, meie töö ja kutsumus, meie pered, meie oskus märgata abivajajaid ning meie kindel meel hoida enda maad. Teile toetubki Eesti. See on tegus Eesti, mida me igakord tähelegi ei pane, kuid mis on siinsamas meie ümber ometi olemas. Meie lootustes, püüdlustes ja tegudes. See on ka kaitstud Eesti, mille muudab eriliselt tugevaks paljude elualade inimeste igapäevane kohusetundlikkus ning kindlustunne, et Eesti on meile kõigile õige ja parim paik. Üks tänavune teenetemärgi kavaler ütles hiljuti, et tema pole midagi kangelaslikku teinud ning enamus inimesi, kellega ta koos töötab, vääriksid autasu. Hästi öeldud. Sageli oleme ju kiitmise ja tunnustamisega kitsid. Küll aga jagub liiga tihti laia joont ärapanemiseks, selmet olla toetavad ja üksteisest lugupidavad. Mina usun tõepoolest, et erinevus rikastab. Usun dogmadesse klammerdumise asemel demokraatlikku arutelusse. Siis oleme kõik rikkamad ja paremad. Siis teeme Eesti suuremaks. Tänavugi on riiklike autasude saajate seas meie sõpru ja toetajaid välismaalt, kes eredalt kehastavad Eesti mõtet, Eesti ideaale ning pürgimust kaasaegse ja tõele toetuva riigi poole. Siin on neid, kelleta ei oleks meil e-riiki, kelleta Euroopa oleks nõrgem, kelleta Eesti ja kõik siinse piirkonna demokraatlikud maad oleksid vähem kaitstud. Me teame isikliku kogemuse järgi, et sõbrad lisavad tugevust ja liitlased jõudu. Oleme ise teinud oma välis- ja julgeolekupoliitilised, nagu ka tehnoloogilised suured valikud, sest peame neid õigeteks. See kõik ongi toonud meid kindlate sõprade ja tugevate liitlaste hulka. Ma tänan teid. Palju õnne. Head Eesti Vabariigi sünnipäeva teile kõigile. Elagu Eesti! Teade tänavuste teenetemärkide andmisest.