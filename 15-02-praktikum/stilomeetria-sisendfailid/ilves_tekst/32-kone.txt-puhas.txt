 Head sõbrad, austet põllumehed. Oli rõõm kuulda ja näha meie tänavuste Aasta põllumehe nominentide head tööd. Muidugi ei ole nad ainukesed, sest samasuguse visadusega töötavad maal paljud meie väärikad põllumehed. Nende kõigi üle tunneme uhkust ning oleme tänulikud, et elu kestab Eesti külades ja väiksemates kohtades edasi. Kui vaadata kogu seda valikut, mis meil on kodumaiste põllumeeste toodangust saada ning millise hea kvaliteedi ja tasemega see silma paistab, tuleb öelda, et meie põllumehed on nutikad, nad oskavad hästi kaasas käia uute võimaluste ja tarbijate nõudmistega. Teie toodete kvaliteet ning lai sortiment on see, mis aitab meil eelistada just eestimaist toitu. Eestimaine põllumees annab kindlustunde, et tema toodang on väärt ja tervislik. Kindlasti aitab sellele kaasa meie oma põllumajandushariduse väga hea tase. Eesti põllumehed on alati pidanud haridusest ja kasutanud oma aja parimaid teadmisi. See aitas neid juba 19. sajandi teisel poolel ning teadmiste au sees pidamine on kindlasti üks nendest asjadest, mis meie põllumehi ka edaspidi edukatena hoiab. Siinse põllumajandushariduse ja -teaduse tippkeskus Eesti Maaülikool kuulub uuringute järgi oma valdkonna ülikoolide seas maailma parimate sekka ning on siin enim viidatavate teadusasutuste seas lausa ühe protsendi parimate hulgas. See on oluline märk, mis lubab meie teadmisi ja oskusi kasutades kindlust tunda. Head sõbrad. Me kõik teame, et tänavune aasta on olnud Eesti põllumehele raske. Kõige keerulisemas olukorras on meie piimakarjakasvatus ja seakasvatus, põllumeeste tulek 101 traktoriga Toompeale ei olnud ju niisama meeleavaldus, vaid tõsisest murest kantud abi nõutamine. Rääkisin sellest juba tol protestipäeval Riigikogus kaks kuud tagasi ning tahan siin veelkord üle korrata: Eesti parlament ja Eesti valitsus peavad vaatama meie põllumajandust Euroopa Liidu üldises kontekstis ja sellest üldisest olukorrast lähtuvalt leidma ka võimalused Eesti põllumeeste toetamiseks. Riik pole kurt olnud. Tänavu antakse põllumeestele erakorralist kriisiabi enam kui 10 miljoni euro ulatuses. Järgmiseks aastaks on maaeluministeeriumi eelarve kavas täiendavate toetuste maksmiseks 4,6 miljonit eurot. Euroopa Liidu regulatsioonid lubavad meil samuti täiendavalt maksta üleminekutoetusi, kokku kuni 21 miljonit eurot. Kas ja kui palju sellest eelarvesse ka jõuab, on juba valitsuse ja parlamendi poliitiliste valikute küsimus. Lihtne, kuid meie loomakasvatuse tulevikku arvestades ohtlik on jätta põllumehed ebavõrdsesse olukorda Euroopa Liidu teiste riikide tootjatega. Võistlus põllumajandustoodete turul on väga tihe ja siin kergemat teed minek toob meile tulevikus palju käänulisemad rajad. See kõik, nagu olen varem öelnud, ei ole ainult põllumeeste, vaid kogu meie maaelu kestmise küsimus, inimeste töö ja leiva küsimus. Tulen siin taas ka ühe konkreetse ja kiire teema juurde, milleks on 3. tsooni seakasvatajate mure, sest müügipiirangud hävitavad muidu korralikult oma farmi pidavate ja kõiki norme täitvate talupidajate töö. Siin ei saa pikalt oodata ja võimalusi pidevalt kaaluda. Riik korraldabki kodumaise liha kokkuostu konservide valmistamiseks, mis on õige ja hea. Kuid samal ajal olen kuulnud, et Eestisse imporditakse sealiha juurde. Põllumajandusorganisatsioonid, mis teie sellest arvate? Peaminister, maaeluminister ja Riigikogu maaelukomisjoni esimees on sellist teguviisi igatahes kritiseerinud. Aga teie? Muidugi on meie põllumajanduse tulevikku vaadates väga oluline põllumeeste ühistegevus. Seljad tuleb kokku panna ja jõud ühendada nii töötlemisel kui ka turustamisel. See aitab saada õiglasemat hinda toodangu eest ja aitab leevendada põllumeeste olukorda tulevastes kriisiolukordades. Ehk aitab selline ühistegevus leida ka valitsusel uusi turge meie põllumajandussaadustele. Eesti põllumeeste toodang võib olla küll hea ja kvaliteetne, kuid uute turgude nimel tehku koostööd kõik, kes seda saavad või peavad. Austatavad. Te olete trotsinud halba ilma, kaubanduspiiranguid seni tuttavatel turgudel, seakatku, enda valutavat selga ja lähedaste väsimust. Te olete püsti jäänud ning hoiate püsti Eesti põllumajandust ja meie maaelu. Ma olen selle eest teile väga tänulik.