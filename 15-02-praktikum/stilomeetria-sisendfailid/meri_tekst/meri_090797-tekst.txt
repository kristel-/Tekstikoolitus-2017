Härra peasekretär, lugupeetud kolleegid! Eilne NATO otsus võtta laienemise korras vastu Poola, Tshehhimaa ja Ungari oli hea otsus. Täna hommikul oli meil juba oluline kohtumine president Kwasniewski, president Haveli ja peaminister Horniga, kus ma kordasin Eesti seisukohta, et meie arvates on tore, et NATO otsustas esitada kutse neile kolmele uuele liikmele. Küllap oleks meilegi meeldinud olla nende uute liikmete hulgas, kuid usun, et nõndagi on NATO õigel teel. Lepped Ukraina ja Venemaaga on loonud korraliku aluspõhja ja nüüd on loogiline, et me sellelt aluselt sama edukalt jätkame. Mul on rõõm tervitada meie siinviibivaid Vene partnereid. Nende tee Madridi on olnud pikk ja raske. Olen ise kuulanud NATO-vastast propagandat, mida nõukogude ajal tehti Moskva raadios. Seetõttu võin hästi kujutleda, kui raske oli meie vene sõpradel neid barjääre murda. Olen veendunud, et teie tänane siinviibimine on väga oluline. Tegelikult ongi NATO laienemisprotsess juba tõhusalt kaasa aidanud sellele, et allianss võiks täita oma missiooni "luua Euroopas niisuguse stabiilse julgeolekukeskkonna alused, kus ükski riik ei saa rakendada hirmutamist ega sundi ühegi Euroopa rahvuse suhtes ega kehtestada hegemooniat jõuga ähvardamise või jõu kasutamise teel," nagu on määratletud alliansi strateegilises kontseptsioonis. Nüüd, härra peasekretär, seisab meie ees tõsine ülesanne samas vaimus jätkata. Oleme viimastel aastatel teatava hoo sisse saanud, oleme ära kasutanud võimaluse, mille lõi Berliini müüri langemine, ja oleme tõepoolest kiiresti edasi liikunud. Ent praegu pole lõõgastumisaeg, sest ehitis ei ole veel valmis. Eilne deklaratsioon annab tunnistust NATO tarvilikust ettenägelikkusest ja loob suurepärase aluse edasiseks tööks. Oluline on, et me nüüd siit edasi liigume ja hakkame silmas pidama 1999. aasta tippkohtumist, kus esitataks kutse järgmistele uutele liikmetele. Nagu paljud on tunnustavalt märkinud, on Eesti viimastel aastatel teinud kaalukaid edusamme oma relvajõudude väljaõppe ning nende koostöövõime suurendamise alal. Meie majandus on kiiresti arenenud ja kuulub Kesk-Euroopas kõige paremini toimivate hulka. Niisiis usun, et kui saabub aeg otsustada, keda kutsuda järgmisse vooru, on Eesti koos oma kahe Balti naabriga ühed kõige arvestatavamad kandidaadid. Härra peasekretär, lugupeetud kolleegid! Teades, et Baltimaad on Euroopa julgeoleku lakmuspaberiks, tegite eile hea otsuse. Usutavasti on õige öelda, et Külm sõda saab lõplikult mööda alles siis, kui ka Balti riigid on asunud oma kohale NATO Nõukogu laua ääres. 